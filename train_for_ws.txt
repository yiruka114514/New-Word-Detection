　太祖開天行道肇紀立極大聖至神仁文義武俊德成功高皇帝，諱元璋，字國瑞，姓朱氏。先世家沛，徙句容，再徙泗州。父世珍，始徙濠州之鐘離。生四子，太祖其季也。母陳氏，方娠，夢神授藥一丸，置掌中有光，吞之，寤，口餘香氣。及產，紅光滿室。自是夜數有光起，鄰里望見，驚以為火，輒奔救，至則無有。比長，姿貌雄傑，奇骨貫頂。志意廓然，人莫能測。

　　至正四年，旱蝗，大飢疫。太祖時年十七，父母兄相繼歿，貧不克葬。裡人劉繼祖與之地，乃克葬，即鳳陽陵也。太祖孤無所依，乃入皇覺寺為僧。逾月，游食合肥。道病，二紫衣人與俱，護視甚至。病已，失所在。凡歷光、固、汝、潁諸州三年，復還寺。當是時，元政不綱，盜賊四起。劉福通奉韓山童假宋後起潁，徐壽輝僭帝號起蘄，李二、彭大、趙均用起徐，眾各數萬，並置將帥，殺吏，侵略郡縣，而方國珍已先起海上。他盜擁兵據地，寇掠甚眾。天下大亂。

　　十二年春二月，定遠人郭子興與其黨孫德崖等起兵濠州。元將徹里不花憚不敢攻，而日俘良民以邀賞。太祖時年二十四，謀避兵，卜於神，去留皆不吉。乃曰：「得毋當舉大事乎？」卜之吉，大喜，遂以閏三月甲戌朔入濠見子興。子興奇其狀貌，留為親兵。戰輒勝，遂妻以所撫馬公女，即高皇后也。子興與德崖齟齬，太祖屢調護之。秋九月，元兵復徐州，李二走死，彭大、趙均用奔濠，德崖等納之。子興禮大而易均用，均用怨之。德崖遂與謀，伺子興出，執而械諸孫氏，將殺之。太祖方在淮北，聞難馳至，訴於彭大。大怒，呼兵以行，太祖亦甲而擁盾，發屋出子興，破械，使人負以歸，遂免。是冬，元將賈魯圍濠。太祖與子興力拒之。

　　十三年春，賈魯死，圍解。太祖收里中兵，得七百人。子興喜，署為鎮撫。時彭、趙所部暴橫，子興弱，太祖度無足與共事，乃以兵屬他將，獨與徐達、湯和、費聚等南略定遠。計降驢牌寨民兵三千，與俱東。夜襲元將張知院於橫澗山，收其卒二萬。道遇定遠人李善長，與語，大悅，遂與俱攻滁州，下之。是年，張士誠據高郵，自稱誠王。

　　十四年冬十月，元丞相脫脫大敗士誠於高郵，分兵圍六合。太祖曰：「六合破，滁且不免。」與耿再成軍瓦梁壘，救之。力戰，衛老弱還滁。元兵尋大至，攻滁，太祖設伏誘敗之。然度元兵勢盛且再至，乃還所獲馬，遣父老具牛酒謝元將曰：「守城備他盜耳，奈何舍巨寇戮良民？」元兵引去，城賴以完。脫脫既破士誠，軍聲大振，會中讒，遽解兵柄，江淮亂益熾。

　　十五年春正月，子興用太祖計，遣張天祐等拔和州，檄太祖總其軍。太祖慮諸將不相下，秘其檄，期旦日會廳事。時席尚右，諸將先入，皆踞右。太祖故後至，就左。比視事，剖決如流，眾瞠目不能發一語，始稍稍屈。議分工甓城，期三日。太祖工竣，諸將皆後。於是始出檄，南面坐曰：「奉命總諸公兵，今甓城皆後期，如軍法何？」諸將皆惶恐謝。乃搜軍中所掠婦女縱還家，民大悅。元兵十萬攻和，拒守三月，食且盡，而太子禿堅、樞密副使絆住馬、民兵元帥陳野先分屯新塘、高望、雞籠山以絕餉道。太祖率眾破之，元兵皆走渡江。三月，郭子興卒。時劉福通迎立韓山童子林兒於亳，國號宋，建元龍鳳。檄子興子天敘為都元帥，張天祐、太祖為左右副元帥。太祖慨然曰：「大丈夫寧能受制於人耶？」遂不受。然念林兒勢盛，可倚藉，乃用其年號以令軍中。

　　夏四月，常遇春來歸。五月，太祖謀渡江，無舟。會巢湖帥廖永安、俞通海以水軍千艘來附，太祖大喜，往撫其眾。而元中丞蠻子海牙扼銅城閘、馬場河諸隘，巢湖舟師不得出。忽大雨，太祖喜曰：「天助我也!」遂乘水漲，從小港縱舟還。因擊海牙於峪溪口，大敗之，遂定計渡江。諸將請直趨集慶。太祖曰：「取集慶必自採石始。採石重鎮，守必固，牛渚前臨大江，彼難為備，可必克也。」六月乙卯，乘風引帆，直達牛渚。常遇春先登，拔之。採石兵亦潰。緣江諸壘悉附。諸將以和州飢，爭取資糧謀歸。太祖謂徐達曰：「渡江幸捷，若舍而歸，江東非吾有也。」乃悉斷舟纜，放急流中，謂諸將曰：「太平甚近，當與公等取之。」遂乘勝拔太平，執萬戶納哈出。總管靳義赴水死，太祖曰：「義士也」，禮葬之。揭榜禁剽掠。有卒違令，斬以徇，軍中肅然。改路曰府。置太平興國翼元帥府，自領元帥事，召陶安參幕府事，李習為知府。時太平四面皆元兵。右丞阿魯灰、中丞蠻子海牙等嚴師截姑孰口，陳野先水軍帥康茂才以數萬眾攻城。太祖遣徐達、鄧愈、湯和逆戰，別將潛出其後，夾擊之，擒野先，並降其眾，阿魯灰等引去。秋九月，郭天敘、張天祐攻集慶，野先叛，二人皆戰死，於是子興部將盡歸太祖矣。野先尋 為民兵所殺，從子兆先收其眾，屯方山，與海牙掎角以窺太平。冬十二月壬子，釋納哈出北歸。

　　十六年春二月丙子，大破海牙於採石。三月癸未，進攻集慶，擒兆先，降其眾三萬六千人，皆疑懼不自保。太祖擇驍健者五百人入衛，解甲酣寢達旦，眾心始安。庚寅，再敗元兵於蔣山。元御史大夫福壽，力戰死之，蠻子海牙遁歸張士誠，康茂才降。太祖入城，悉召官吏父老諭之曰：「元政氵賣擾，干戈蜂起，我來為民除亂耳，其各安堵如故。賢士吾禮用之，舊政不便者除之，吏毋貪暴殃吾民。」民乃大喜過望。改集慶路為應天府，辟夏煜、孫炎、楊憲等十余人，葬御史大夫福壽，以旌其忠。

　　當是時，元將定定扼鎮江，別不華、楊仲英屯寧國，青衣軍張明鑒據揚州，八思爾不花駐徽州，石抹宜孫守處州，其弟厚孫守婺州，宋伯顏不花守衢州，而池州已為徐壽輝將所據，張士誠自淮東陷平江，轉掠浙西。太祖既定集慶，慮士誠、壽輝強，江左、浙右諸郡為所並，於是遣徐達攻鎮江，拔之，定定戰死。夏六月，鄧 愈克廣德。

　　秋七月己卯，諸將奉太祖為吳國公。置江南行中書省，自總省事，置僚佐。貽書張士誠，士誠不報，引兵攻鎮江。徐達敗之，進圍常州，不下。九月戊寅，如鎮江，謁孔子廟。遣儒士告諭父老，勸農桑，尋還應天。

　　十七年春二月，耿炳文克長興。三月，徐達克常州。夏四月丁卯，自將攻寧國，取之，別不華降。五月，上元、寧國、句容獻瑞麥。六月，趙繼祖克江陰。秋七月，徐達克常熟。胡大海克徽州，八思爾不花遁。冬十月，常遇春克池州，繆大亨克揚州，張明鑒降。十二月己丑，釋囚。是年，徐壽輝將明玉珍據重慶路。

　　十八年春二月乙亥，以康茂才為營田使。三月己酉，錄囚。鄧愈克建德路。夏四月，徐壽輝將陳友諒遣趙普勝陷池州。是月，友諒據龍興路。五月，劉福通破汴梁，迎韓林兒都之。初，福通遣將分道四齣，破山東，寇秦晉，掠幽薊，中原大亂，太祖故得次第略定江表。所過不殺，收召才雋，由是人心日附。冬十二月，胡大海攻婺州，久不下，太祖自將往擊之。石抹宜孫遣將率車師由松溪來援，太祖曰：「道狹，車戰適取敗耳。」命胡德濟迎戰於梅花門，大破之，婺州降，執厚孫。先一日，城中人望見城西五色雲如車蓋，以為異，及是乃知為太祖駐兵地。入城，發粟振貧民，改州為寧越府。辟范祖干、葉儀、許元等十三人分直講經史。戊子，遣使招諭方國珍。

　　十九年春正月乙巳，太祖謀取浙東未下諸路。戒諸將曰：「克城以武，戡亂以仁。吾比入集慶，秋毫無犯，故一舉而定。每聞諸將得一城不妄殺，輒喜不自勝。夫師行如火，不戢將燎原。為將能以不殺為武，豈惟國家之利，子孫實受其福。」庚申，胡大海克諸暨。是月，命寧越知府王宗顯立郡學。三月甲午，赦大逆以下。丁巳，方國珍以溫、台、慶元來獻，遣其子關為質，不受。夏四月，俞通海等復池州。時耿炳文守長興，吳良守江陰，湯和守常州，皆數敗士誠兵。太祖以故久留寧越，徇浙東。六月壬戌，還應天。秋八月，元察罕帖木兒復汴梁，福通以林兒退保安豐。九月，常遇春克衢州，擒宋伯顏不花。冬十月，遣夏煜授方國珍行省平章，國珍以疾辭。十一月壬寅，胡大海克處州，石抹宜孫遁。時元守兵單弱，且聞中原亂，人心離散，以故江左、浙右諸郡，兵至皆下，遂西與友諒鄰。

　　二十年春二月，元福建行省參政袁天祿以福寧降。三月戊子，征劉基、宋濂、章溢、葉琛至。夏五月，徐達、常遇春敗陳友諒於池州。閏月丙辰，友諒陷太平，守將硃文遜，院判花雲、王鼎，知府許瑗死之。未幾，友諒弒其主徐壽輝，自稱皇帝，國號漢，盡有江西、湖廣地，約士誠合攻應天，應天大震。諸將議先復太平以牽之，太祖曰：「不可。彼居上游，舟師十倍於我，猝難復也。」或請自將迎擊，太祖曰：「不可。彼以偏師綴我，而全軍趨金陵，順流半日可達，吾步騎急難引還，百里趨戰，兵法所忌，非策也。」乃馳諭胡大海搗信州牽其後，而令康茂才以書紿友諒，令速來。友諒果引兵東。於是常遇春伏石灰山，徐達陣南門外，楊璟屯大勝港，張德勝等以舟師出龍江關，太祖親督軍盧龍山。乙丑，友諒至龍灣，眾欲戰，太祖曰：「天且雨，趣食，乘雨擊之。」須臾，果大雨，士卒競奮，雨止合戰，水陸夾擊，大破之，友諒乘別舸走。遂復太平，下安慶，而大海亦克信州。初，太祖令茂才紿友諒，李善長以為疑。太祖曰：「二寇合，吾首尾受敵，惟速其來而先破之，則士誠膽落矣。」已而士誠兵竟不出。丁卯，置儒學提舉司，以宋濂為提舉，遣子標受經學。六月，耿再成敗石抹宜孫於慶元，宜孫戰死，遣使祭之。秋九月，徐壽輝舊將歐普祥以袁州降。冬十二月，復遣夏煜以書諭國珍。

　　二十一年春二月甲申，立鹽茶課。己亥，置寶源局。三月丁丑，改樞密院為大都督府。元將薛顯以泗州降。戊寅，國珍遣使來謝，飾金玉馬鞍以獻。卻之曰：「今有事四方，所需者人材，所用者粟帛，寶玩非所好也。」秋七月，友諒將張定邊陷安慶。八月，遣使於元平章察罕帖木兒。時察罕平山東，降田豐，軍聲大振，故太祖與通好。會察罕方攻益都未下，太祖乃自將舟師征陳友諒。戊戌，克安慶，友諒將丁普郎、傅友德迎降。壬寅，次湖口，追敗友諒於江州，克其城，友諒奔武昌。分徇南康、建昌、饒、蘄、黃、廣濟，皆下。冬十一月己未，克撫州。

　　二十二年春正月，友諒江西行省丞相胡廷瑞以龍興降。乙卯，如龍興，改為洪都府。謁孔子廟。告諭父老，除陳氏苛政，罷諸軍需，存恤貧無告者，民大悅。袁、瑞、臨江、吉安相繼下。二月，還應天。鄧愈留守洪都。癸未，降人蔣英殺金華守將胡大海，郎中王愷死之，英叛降張士誠。處州降人李祐之聞變，亦殺行樞密院判耿再成反，都事孫炎、知府王道同、元帥硃文剛死之。三月癸亥，降人祝宗、康泰反，陷洪都，鄧愈走應天，知府葉琛、都事萬思誠死之。是月，明玉珍稱帝於重慶，國號夏。夏四月己卯，邵榮復處州。甲午，徐達復洪都。五月丙午，硃文正、趙德勝、鄧愈鎮洪都。六月戊寅，察罕以書來報，留我使人不遣。察罕尋為田豐所殺。秋七月丙辰，平章邵榮、參政趙繼祖謀逆，伏誅。冬十二月，元遣尚書張昶航海至慶元，授太祖江西行省平章政事，不受。察罕子擴廓帖木兒致書歸使者。

　　二十三年春正月丙寅，遣汪河報之。二月壬申，命將士屯田積谷。是月，友諒將張定邊陷饒州。士誠將呂珍破安豐，殺劉福通。三月辛丑，太祖自將救安豐，珍敗走，以韓林兒歸滁州，乃還應天。夏四月壬戌，友諒大舉兵圍洪都。乙丑，諸全守將謝再興叛，附於士誠。五月，築禮賢館。友諒分兵陷吉安，參政劉齊、知府硃叔華死之。陷臨江，同知趙天麟死之。陷無為州，知州董會死之。秋七月癸酉，太祖自將救洪都。癸未，次湖口，先伏兵涇江口及南湖觜，遏友諒歸路，檄信州兵守武陽渡。友諒聞太祖至，解圍，逆戰於鄱陽湖。友諒兵號六十萬，聯巨舟為陣，樓櫓高十余丈，綿亙數十里，旌旗戈盾，望之如山。丁亥，遇於康郎山，太祖分軍十一隊以御之。戊子，合戰，徐達擊其前鋒，俞通海以火砲焚其舟數十，殺傷略相當。友諒驍將張定邊直犯太祖舟，舟膠於沙，不得退，危甚，常遇春從旁射中定邊，通海復來援，舟驟進，水涌太祖舟，乃得脫。己丑，友諒悉巨艦出戰，諸將舟小，仰攻不利，有怖色。太祖親麾之，不前，斬退縮者十余人，人皆殊死戰。會日晡，大風起東北，乃命敢死士操七舟，實火藥蘆葦中，縱火焚友諒舟。風烈火熾，煙焰漲天，湖水盡赤。友諒兵大亂，諸將鼓噪乘之，斬首二千余級，焚溺死者無算，友諒氣奪。辛卯，復戰，友諒復大敗。於是斂舟自守，不敢更戰。壬辰，太祖移軍扼左蠡，友諒亦退保渚磯。相持三日，其左、右二金吾將軍皆降。友諒勢益蹙，忿甚，盡殺所獲將士。而太祖則悉還所俘，傷者傅以善藥，且祭其親戚諸將陣亡者。八月壬戌，友諒食盡，趨南湖觜，為南湖軍所遏，遂突湖口。太祖邀之，順流搏戰，及於涇江。涇江軍復遮擊之，友諒中流矢死。張定邊以其子理奔武昌。九月，還應天，論功行賞。先是，太祖救安豐，劉基諫不聽。至是謂基曰：「我不當有安豐之行。使友諒乘虛直搗應天，大事去矣。乃頓兵南昌，不亡何待。友諒亡，天下不難定也。」壬午，自將征陳理。是月，張士誠自稱吳王。冬十月壬寅，圍武昌，分徇湖北諸路，皆下。十二月丙申，還應天，常遇春留督諸軍。

　　二十四年春正月丙寅朔，李善長等率群臣勸進，不允。固請，乃即吳王位。建百官。以善長為右相國，徐達為左相國，常遇春、俞通海為平章政事，諭之曰：「立國之初，當先正紀綱。元氏暗弱，威福下移，馴至於亂，今宜鑒之。」立子標為世子。二月乙未，復自將征武昌，陳理降，漢、沔、荊、岳皆下。三月乙丑，還應天。丁卯，置起居注。庚午，罷諸翼元帥府，置十七衛親軍指揮使司，命中書省辟文武人材。夏四月，建祠，祀死事丁普郎等於康郎山，趙德勝等於南昌。秋七月丁丑，徐達克盧州。戊寅，常遇春徇江西。八月戊戌，復吉安，遂圍贛州。達徇荊、湘諸路。九月甲申，下江陵，夷陵、潭、歸皆降。冬十二月庚寅，達克辰州，遣別將下衡州。

　　二十五年春正月己巳，徐達下寶慶，湖湘平。常遇春克贛州，熊天瑞降。遂趨南安，招諭嶺南諸路，下韶州、南雄。甲申，如南昌，執大都督硃文正以歸，數其罪，安置桐城。二月己丑，福建行省平章陳友定侵處州，參軍胡深擊敗之，遂下浦城。丙午，士誠將李伯升攻諸全之新城，李文忠大敗之。夏四月庚寅，常遇春徇襄、漢諸路。五月乙亥，克安陸。己卯，下襄陽。六月壬子，硃亮祖、胡深攻建寧，戰於城下，深被執，死之。秋七月，令從渡江士卒被創廢疾者養之，死者贍其妻子。九月丙辰，建國子學。冬十月戊戌，下令討張士誠。是時，士誠所據，南至紹興，北有通、泰、高郵、淮安、濠、泗，又北至於濟寧。乃命徐達、常遇春等先規取淮東。閏月，圍泰州，克之。十一月，張士誠寇宜興，徐達擊敗之，遂自宜興還攻高郵。

　　二十六年春正月癸未，士誠窺江陰，太祖自將救之，士誠遁，康茂才追敗之於浮子門。太祖還應天。二月，明玉珍死，子升自立。三月丙申，令中書嚴選舉。徐達克高郵。夏四月乙卯，襲破士誠將徐義水軍於淮安，義遁，梅思祖以城降。濠、徐、宿三州相繼下，淮東平。甲子，如濠州省墓，置守冢二十家，賜故人汪文、劉英粟帛。置酒召父老飲，極歡，曰：「吾去鄉十有余年，艱難百戰，乃得歸省墳墓，與父老子弟復相見。今苦不得久留歡聚為樂。父老幸教子弟孝弟力田，毋遠賈，濱淮郡縣尚苦寇掠，父老善自愛。」令有司除租賦，皆頓首謝。辛未，徐達克安豐，分兵敗擴廓於徐州。夏五月壬午，至自濠。庚寅，求遺書。秋八月庚戌，改築應天城，作新宮鐘山之陽。辛亥，命徐達為大將軍，常遇春為副將軍，帥師二十萬討張士誠。御戟門誓師曰：「城下之日，毋殺掠，毋毀廬舍，毋發丘壟。士誠母葬平江城外，毋侵毀。」既而召問達、遇春，用兵當何先。遇春欲直搗平江。太祖曰：「湖州張天騏、杭州潘原明為士誠臂指，平江窮蹙，兩人悉力赴援，難以取勝。不若先攻湖州，使疲於奔命。羽翼既披，平江勢孤，立破矣。」甲戌，敗張天騏於湖州，士誠親率兵來援，覆敗之於皁林。九月乙未，李文忠攻杭州。冬十月壬子，遇春敗士誠兵於烏鎮。十一月甲申，張天騏降。辛卯，李文忠下余杭，潘原明降，旁郡悉下。癸卯，圍平江。十二月，韓林兒卒。以明年為吳元年，建廟社宮室，祭告山川。所司進宮殿圖，命去雕琢奇麗者。是歲，元擴廓帖木兒與李思齊、張良弼構怨，屢相攻擊，朝命不行，中原民益困。

　　二十七年春正月戊戌，諭中書省曰：「東南久罹兵革，民生凋敝，吾甚憫之。且太平、應天諸郡，吾渡江開創地，供億煩勞久矣。今比戶空虛，有司急催科，重困吾民，將何以堪。其賜太平田租二年，應天、鎮江、寧國、廣德各一年。」二月丁未，傅友德敗擴廓將李二於徐州，執之。三月丁丑，始設文武科取士。夏四月，方國珍陰遣人通擴廓及陳友定，移書責之。五月己亥，初置翰林院。是月，以旱減膳素食，復徐、宿、濠、泗、壽、邳、東海、安東、襄陽、安陸及新附地田租三年。六月戊辰，大雨，群臣請復膳。太祖曰：「雖雨，傷禾已多，其賜民今年田租。」癸酉，命朝賀罷女樂。秋七月丙子，給府州縣官之任費，賜綺帛，及其父母妻長子有差，著為令。己丑，雷震宮門獸吻，赦罪囚。庚寅，遣使責方國珍貢糧。八月癸丑，圜丘、方丘、社稷壇成。九月甲戌，太廟成。硃亮祖帥師討國珍。戊寅，詔曰：「先王之政，罪不及孥。自今除大逆不道，毋連坐。」辛巳，徐達克平江，執士誠，吳地平。戊戌，遣使致書於元主，送其宗室神保大王等北還。辛丑，論平吳功，封李善長宣國公，徐達信國公，常遇春鄂國公，將士賜賚有差。硃亮祖克台州。癸卯，新宮成。

　　冬十月甲辰，遣起居注吳琳、魏觀以幣求遺賢於四方。丙午，令百官禮儀尚左。改李善長左相國，徐達右相國。辛亥，祀元臣余闕於安慶，李黼於江州。壬子，置御史台。癸丑，湯和為征南將軍，吳禎副之，討國珍。甲寅，定律令。戊午，正郊社、太廟雅樂。

　　庚申，召諸將議北征。太祖曰：「山東則王宣反側，河南則擴廓跋扈，關隴則李思齊、張思道梟張猜忌，元祚將亡，中原塗炭。今將北伐，拯生民於水火，何以決勝？」遇春對曰：「以我百戰之師，敵彼久逸之卒，直搗元都，破竹之勢也。」太祖曰：「元建國百年，守備必固，懸軍深入，饋餉不前，援兵四集，危道也。吾欲先取山東，撤彼屏蔽，移兵兩河，破其籓籬，拔潼關而守之，扼其戶檻。天下形勝入我掌握，然後進兵，元都勢孤援絕，不戰自克。鼓行而西，雲中、九原、關隴可席捲也。」諸將皆曰善。

　　甲子，徐達為征虜大將軍，常遇春為副將軍，帥師二十五萬，由淮入河，北取中原。胡廷瑞為征南將軍，何文輝為副將軍，取福建。湖廣行省平章楊璟、左丞周德興、參政張彬取廣西。己巳，硃亮祖克溫州。十一月辛巳，湯和克慶元，方國珍遁入海。壬午，徐達克沂州，斬王宣。己丑，廖永忠為征南副將軍，自海道會和討國珍。乙未，頒《大統曆》。辛丑，徐達克益都。十二月甲辰，頒律令。丁未，方國珍降，浙東平。張興祖下東平，兗東州縣相繼降。己酉，徐達下濟南。胡廷瑞下邵武。癸丑，李善長帥百官勸進，表三上，乃許。甲子，告於上帝。庚午，湯和、廖永忠由海道克福州。
本紀第二 太祖二

　　洪武元年春正月乙亥，祀天地於南郊，即皇帝位。定有天下之號曰明，建元洪武。追尊高祖考曰玄皇帝，廟號德祖，曾祖考曰恆皇帝，廟號懿祖；祖考曰裕皇帝，廟號熙祖，皇考曰淳皇帝，廟號仁祖，妣皆皇后。立妃馬氏為皇后，世子標為皇太子。以李善長、徐達為左、右丞相，諸功臣進爵有差。丙子，頒即位詔於天下。追封皇伯考以下皆為王。辛巳，李善長、徐達等兼東宮官。甲申，遣使覈浙西田賦。壬辰，胡廷瑞克建寧。庚子，鄧愈為征戍將軍，略南陽以北州郡。湯和克延平，執元平章陳友定，福建平。是月，天下府州縣官來朝。諭曰：「天下始定，民財力俱困，要在休養安息，惟廉者能約己而利人，勉之。」二月壬寅，定郊社宗廟禮，歲必親祀，以為常。癸卯，湯和提督海運。廖永忠為征南將軍，硃亮祖副之，由海道取廣東。丁未，乙太牢祀先師孔子於國學。戊申，祀社稷。壬子，詔衣冠如唐制。癸丑，常遇春克東昌，山東平。甲寅，楊璟克寶慶。三月辛未，詔儒臣修女誡，戒後妃毋預政。壬申，周德興克全州。丁酉，鄧愈克南陽。己亥，徐達徇汴梁，左君弼降。夏四月辛丑，蘄州進竹簟，卻之，命四方毋妄獻。廖永忠師至廣州，元守臣何真降，廣東平。丁未，祫享太廟。戊申，徐達、常遇春大破元兵於洛水北，遂圍河南。梁王阿魯溫降，河南平。丁巳，楊璟克永州。甲子，幸汴梁。丙寅，馮勝克潼關，李思齊、張思道遁。五月己卯，廖永忠下梧州，潯、貴、容、郁林諸州皆降。辛卯，改汴梁路為開封府。六月庚子，徐達朝行在。甲辰，海南、海北諸道降。壬戌，楊璟、硃亮祖克靖江。秋七月戊子，廖永忠下象州，廣西平。庚寅，振恤中原貧民。辛卯，將還應天，諭達等曰：「中原之民，久為群雄所苦，流離相望，故命將北征，拯民水火。元祖宗功德在人，其子孫罔恤民隱，天厭棄之。君則有罪，民復何辜。前代革命之際，肆行屠戮，違天虐民，朕實不忍。諸將克城，毋肆焚掠妄殺人，元之宗戚，咸俾保全。庶幾上答天心，下慰人望，以副朕伐罪安民之意。不恭命者，罰無赦。」丙申，命馮勝留守開封。閏月丁未，至自開封。己酉，徐達會諸將兵於臨清。壬子，常遇春克德州。丙寅，克通州，元帝趨上都。是月，征天下賢才為守令。免吳江、慶德、太平、甯國、滁、和被災田租。八月己巳，以應天為南京，開封為北京。庚午，徐達入元都，封府庫圖籍，守宮門，禁士卒侵暴，遣將巡古北口諸隘。壬申，以京師火，四方水旱，詔中書省集議便民事。丁丑，定六部官制。御史中丞劉基致仕。己卯，赦殊死以下。將士從征者恤其家，逋逃許自首。新克州郡毋妄殺。輸賦道遠者，官為轉運，災荒以實聞。免鎮江租稅。避亂民復業者，聽墾荒地，復三年。衍聖公襲封及授曲阜知縣，並如前代制。有司以禮聘致賢士，學校毋事虛文。平刑，毋非時決囚。除書籍田器稅，民間逋負免征。蒙古、色目人有才能者，許擢用。鰥寡孤獨廢疾者，存恤之。民年七十以上，一子復。他利害當興革不在詔內者，有司具以聞。壬午，幸北京。改大都路曰北平府。征元故臣。癸未，詔徐達、常遇春取山西。甲午，放元宮人。九月癸亥，詔曰：「天下之治，天下之賢共理之。今賢士多隱岩穴，豈有司失於敦勸歟，朝廷疏於禮待歟，抑朕寡昧不足致賢，將在位者壅蔽使不上達歟？不然，賢士大夫，幼學壯行，豈甘沒世而已哉。天下甫定，朕願與諸儒講明治道。有能輔朕濟民者，有司禮遣。」乙丑，常遇春下保定，遂下真定。冬十月庚午，馮勝、湯和下懷慶，澤、潞相繼下。丁丑，至自北京。戊寅，以元都平，詔天下。十一月己亥，遣使分行天下，訪求賢才。庚子，始祀上帝於圜丘。癸亥，詔劉基還。十二月丁卯，徐達克太原，擴廓帖木兒走甘肅，山西平。己巳，置登聞鼓。壬辰，以書諭明昇。

　　二年春正月乙巳，立功臣廟於雞籠山。丁未，享太廟。庚戌，詔曰：「朕淮右布衣，因天下亂，率眾渡江，保民圖治，今十有五年。荷天眷祐，悉皆戡定。用是命將北征，齊魯之民饋糧給軍，不憚千里。朕軫厥勞，已免元年田租。遭旱民未蘇，其更賜一年。頃者大軍平燕都，下晉、冀，民被兵燹，困征斂，北平、燕南、河東、山西今年田租亦與蠲免。河南諸郡歸附，久欲惠之，西北未平，師過其地，是以未遑。今晉、冀平矣，西抵潼關，北界大河，南至唐、鄧、光、息，今年稅糧悉除之。」又詔曰：「應天、太平、鎮江、宣城、廣德供億浩穰。去歲蠲租，遇旱惠不及下。其再免諸郡及無為州今年租稅。」庚申，常遇春取大同。是月，倭寇山東濱海郡縣。二月丙寅朔，詔修元史。壬午，耕耤田。三月庚子，徐達至奉元，張思道遁。振陝西饑，戶米三石。丙午，常遇春至鳳翔，李思齊奔臨洮。夏四月丙寅，遇春還師北平。己巳，諸王子受經於博士孔克仁。令功臣子弟入學。乙亥，編《祖訓錄》，定封建諸王之制。徐達下鞏昌。丙子，賜秦、隴新附州縣稅糧。丁丑，馮勝至臨洮，李思齊降。乙酉，徐達襲破元豫王於西寧。五月甲午朔，日有食之。丁酉，徐達下平涼、延安。張良臣以慶陽降，尋叛。癸卯，始祀地於方丘。六月己卯，常遇春克開平，元帝北走。壬午，封陳日煃為安南國王。秋七月己亥，鄂國公常遇春卒於軍，詔李文忠領其眾。辛亥，擴廓帖木兒遣將破原州、涇州。辛酉，馮勝擊走之。丙辰，明昇遣使來。八月丙寅，元兵攻大同，李文忠擊敗之。己巳，定內侍官制。諭吏部曰：「內臣但備使令，毋多人，古來若輩擅權，可為鑒戒。馭之之道，當使之畏法，勿令有功，有功則驕恣矣。」癸酉，《元史》成。丙子，封王顓為高麗國王。癸未，徐達克慶陽，斬張良臣，陝西平。是月，命儒臣纂禮書。九月辛丑，召徐達、湯和還，馮勝留總軍事。癸卯，以臨濠為中都。戊午，征南師還。冬十月壬戌，遣楊璟諭明昇。甲戌，甘露降於鐘山，群臣請告廟，不許。辛卯，詔天下郡縣立學。是月，遣使貽元帝書。十一月乙巳，祀上帝於圜丘，以仁祖配。十二月甲戌，封阿答阿者為占城國王。甲申，振西安諸府饑，戶米二石。己丑，大賚平定中原及征南將士。庚寅，擴廓帖木兒攻蘭州，指揮於光死之。是年，占城、安南、高麗入貢。

　　三年春正月癸巳，徐達為征虜大將軍，李文忠、馮勝、鄧愈、湯和副之，分道北征。二月癸未，追封郭子興滁陽王。戊子，詔求賢才可任六部者。是月，李文忠下興和，進兵察罕腦兒，執元平章竹貞。三月庚寅，免南畿、河南、山東、北平、浙東、江西廣信、饒州今年田租。夏四月乙丑，封皇子樉為秦王，棡晉王，棣燕王，橚吳王，楨楚王，榑齊王，梓潭王，杞趙王，檀魯王，從孫守謙靖江王。徐達大破擴廓帖木兒於沈兒峪，盡降其眾，擴廓走和林。丙戌，元帝崩於應昌，子愛猷識理達臘嗣。是月，慈利土官覃垕作亂。五月己丑，徐達取興元。分遣鄧愈招諭吐蕃。丁酉，詔守令舉學識篤行之士。己亥，設科取士。甲辰，李文忠克應昌。元嗣君北走，獲其子買的裏八剌，降五萬餘人，窮追至北慶州，不及而還。丁未，詔行大射禮。戊申，祀地於方丘，以仁祖配。辛亥，徐達下興元。鄧愈克河州。丁巳，詔開國時將帥無嗣者祿其家。是月旱，齋戒，後妃親執爨，皇太子諸王饋於齋所。六月戊午朔，素服草屨，步禱山川壇，露宿凡三日，還齋於西廡。辛酉，賚將士，省獄囚，命有司訪求通經術明治道者。壬戌，大雨。壬申，李文忠捷奏至，命仕元者勿賀。諡元主曰順帝。癸酉，買的裏八剌至京師，群臣請獻俘。帝曰：「武王伐殷用之乎？」省臣以唐太宗嘗行之對。帝曰：「太宗是待王世充耳。若遇隋之子孫，恐不爾也。」遂不許。又以捷奏多侈辭，謂宰相曰：「元主中國百年，朕與卿等父母皆賴其生養，奈何為此浮薄之言？亟改之。」乙亥，封買的裏八剌為崇禮侯。丙子，告捷於南郊。丁丑，告太廟，詔示天下。辛巳，徙蘇州、松江、嘉興、湖州、杭州民無業者田臨濠，給資糧牛種，復三年。是月，倭寇山東、浙江、福建濱海州縣。秋七月丙辰，明昇將吳友仁寇漢中，參政傅友德擊卻之。中書左丞楊憲有罪誅。八月乙酉，遣使瘞中原遺骸。冬十月丙辰，詔儒士更直午門，為武臣講經史。癸亥，周德興為征南將軍，討覃垕，垕遁。辛巳，貽元嗣君書。十一月壬辰，北征師還。甲午，告武成於郊廟。丙申，大封功臣。進李善長韓國公，徐達魏國公，封李文忠曹國公，馮勝宋國公，鄧愈衛國公，常遇春子茂鄭國公，湯和等侯者二十八人。己亥，設壇親祭戰沒將士。庚戌，有事於圜丘。辛亥，詔戶部置戶籍、戶帖，歲計登耗以聞，著為令。乙卯，封中書右丞汪廣洋忠勤伯，御史中丞劉基誠意伯。十二月癸亥，復貽元嗣君書，並諭和林諸部。甲子，建奉先殿。庚午，遣使祭歷代帝王陵寢，並加修葺。己卯，賜勳臣田。壬午，以正月至是月，日中屢有黑子，詔廷臣言得失。是年，占城、爪哇、西洋入貢。

　　四年春正月丙戌，李善長罷，汪廣洋為右丞相。丁亥，中山侯湯和為征西將軍，江夏侯周德興、德慶侯廖永忠副之，率舟師由瞿塘，潁川侯傅友德為征虜前將軍，濟甯侯顧時副之，率步騎由秦隴伐蜀。魏國公徐達練兵北平。戊子，衛國公鄧愈督餉給征蜀軍。庚寅，建郊廟於中都。丁未，詔設科取士，連舉三年，嗣後三年一舉。戊申，免山西旱災田租。二月甲戌，幸中都。壬午，至自中都。元平章劉益以遼東降。是月，蠲太平、鎮江、甯國田租。三月乙酉朔，始策試天下貢士，賜吳伯宗等進士及第、出身有差。乙巳，徙山後民萬七千戶屯北平。丁未，誠意伯劉基致仕。夏四月丙戌，傅友德克階州，文、隆、綿三州相繼下。五月，免江西、浙江秋糧。六月壬午，傅友德克漢州。辛卯，廖永忠克夔州。戊戌，明昇將丁世貞破文州，守將硃顯忠死之。癸卯，湯和至重慶，明昇降。戊申，倭寇膠州。是月，徙山後民三萬五千戶於內地，又徙沙漠遺民三萬二千戶屯田北平。秋七月辛亥，徐達練兵山西。辛酉，傅友德下成都，四川平。乙丑，明昇至京師，封歸義侯。八月甲午，免中都、淮、揚及泰、滁、無為田租。己酉，振陝西饑。是月，高州海寇亂，通判王名善死之。九月庚戌朔，日有食之。冬十月丙申，征蜀師還。十一月丙辰，有事於圜丘。庚申，命官吏犯贓者罪勿貸。是月，免陝西、河南被災田租。十二月，徐達還。是年，安南、浡泥、高麗、三佛齊、暹羅、日本、真臘入貢。

　　五年春正月癸丑，待制王禕使雲南，詔諭元梁王把匝剌瓦爾密。禕至，不屈死。乙丑，徙陳理、明升於高麗。甲戌，魏國公徐達為征虜大將軍，出雁門，趨和林，曹國公李文忠為左副將軍，出應昌，宋國公馮勝為征西將軍，取甘肅，征擴廓帖木兒。靖海侯吳禎督海運，餉遼東。衛國公鄧愈為征南將軍，江夏侯周德興、江陰侯吳良副之，分道討湖南、廣西洞蠻。二月丙戌，安南陳叔明弒其主日熞自立，遣使入貢，卻之。三月丁卯，都督僉事藍玉敗擴廓於土剌河。夏四月己卯，振濟南、萊州饑。戊戌，始行鄉飲酒禮。庚子，鄧愈平散毛諸洞蠻。五月壬子，徐達及元兵戰於嶺北，敗績。是月，詔曰：「天下大定，禮儀風俗不可不正。諸遭亂為人奴隸者復為民。凍餒者里中富室假貸之，孤寡殘疾者官養之，毋失所。鄉黨論齒，相見揖拜，毋違禮。婚姻毋論財。喪事稱家有無，毋惑陰陽拘忌，停柩暴露。流民復業者各就丁力耕種，毋以舊田為限。僧道齋醮雜男女，恣飲食，有司嚴治之。閩、粵豪家毋閹人子為火者，犯者抵罪。」六月丙子，定宦官禁令。丁丑，定宮官女職之制。戊寅，馮勝克甘肅，追敗元兵於瓜、沙州。癸巳，定六部職掌及歲終考績法。壬寅，吳良平靖州蠻。甲辰，李文忠敗元兵於阿魯渾河，宣甯侯曹良臣戰沒。乙巳，作鐵榜誡功臣。是月，振山東饑，免被災郡縣田租。秋七月丙辰，湯和及元兵戰於斷頭山，敗績。八月丙申，吳良平五開、古州諸蠻。甲辰，元兵犯雲內，同知黃里死之。九月戊午，周德興平婪鳳、安田諸蠻。冬十月丁酉，馮勝師還。是月，免應天、太平、鎮江、甯國、廣德田租。十一月辛酉，有事於圜丘。甲子，征南師還。壬申，納哈出犯遼東。是月，召徐達、李文忠還。十二月甲戌，詔以農桑學校課有司。辛巳，命百官奏事啟皇太子。庚子，鄧愈為征西將軍，征吐番。壬寅，貽元嗣君書。是年，瑣里、占城、高麗、琉球、烏斯藏入貢。高麗貢使再至，諭自後三年一貢。

　　六年春正月甲寅，謫汪廣洋為廣東參政。二月乙未，諭暫罷科舉，察舉賢才。壬寅，命御史及按察使考察有司。三月癸卯朔，日有食之。頒《昭鑒錄》，訓誡諸王。戊申，太閱。壬子，徐達為征虜大將軍，李文忠、馮勝、鄧愈、湯和副之，備邊山西、北平。甲子，指揮使於顯為總兵官，備倭。夏四月己丑，令有司上山川險易圖。六月壬午，盱眙獻瑞麥，薦宗廟。壬辰，擴廓帖木兒遣兵攻雁門，指揮吳均擊卻之。是月，免北平、河間、河南、開封、延安、汾州被災田租。秋七月壬寅，命戶部稽渡江以來各省水旱災傷分數，優恤之。壬子，胡惟庸為右丞相，八月乙亥，詔祀三皇及歷代帝王。冬十月辛巳，召徐達、馮勝還。十一月壬子，擴廓帖木兒犯大同，徐達遣將擊敗之，達仍留鎮。甲子，遣兵部尚書劉仁振真定饑。丙寅，冬至，帝不豫，改卜郊。閏月乙亥，錄故功臣子孫未嗣者二百九人。壬午，有事於圜丘。庚寅，頒定《大明律》。是年，暹羅、高麗、占城、真臘、三佛齊入貢。命安南陳叔明權知國事。

　　七年春正月甲戌，都督僉事王簡、王誠、平章李伯升屯田河南、山東、北平。靖海侯吳禎為總兵官，都督於顯副之，巡海捕倭。二月丁酉朔，日有食之。戊午，修曲阜孔子廟，設孔、顏、孟三氏學。是月，平陽、太原、汾州、曆城、汲縣旱蝗，並免租稅。夏四月己亥，都督藍玉敗元兵於白酒泉，遂拔興和。壬寅，金吾指揮陸齡討永、道諸州蠻，平之。五月丙子，免真定等四十二禕府州縣被災田租。辛巳，振蘇州饑民三十萬戶。癸巳，減蘇、松、嘉、湖極重田租之半。六月，陝西平涼、延安、靖寧、鄜州雨雹，山西、山東、北平、河南蝗，並蠲田租。秋七月甲子，李文忠破元兵於大寧、高州。壬申，倭寇登、萊。八月甲午朔，祀歷代帝王廟。辛丑，詔軍士陣歿父母妻子不能自存者，官為存養。百姓避兵離散或客死，遺老幼，並資遣還。遠宦卒官，妻子不能歸者，有司給舟車資送。庚申，振河間、廣平、順德、真定饑，蠲租稅。九月丁丑，遣崇禮侯買的裏八剌歸，遺元嗣君書。冬十一月壬戌，納哈出犯遼陽，千戶吳壽擊走之。辛未，有事於圜丘。十二月戊戌，召鄧愈、湯和還。是年，阿難功德國、暹羅、琉球、三佛齊、烏斯藏、撒裏、畏兀兒入貢。

　　八年春正月辛未，增祀雞籠山功臣廟一百八人。癸酉，命有司察窮民無告者，給屋舍衣食。辛巳，鄧愈、湯和等十三人屯戍北平、陝西、河南。丁亥，詔天下立社學。是月，河決開封，發民夫塞之。二月甲午，宥雜犯死罪以下及官犯私罪者，謫鳳陽輸作屯種贖罪。癸丑，耕耤田。召徐達、李文忠、馮勝還，傅友德等留鎮北平。三月辛酉，立鈔法。辛巳，罷寶源局鑄錢。

　　夏四月辛卯，幸中都。丁巳，至自中都。免彰德、大名、臨洮、平涼、河州被災田租。罷營中都。致仕誠意怕劉基卒。五月己巳，永嘉候硃亮祖偕傅友德鎮北平。六月壬寅，指揮同知胡汝平貴州蠻。

　　秋七月己未朔，日有食之。辛酉，改作太廟。壬戌，召傅友德、硃亮祖還，李文忠、顧時鎮山西、北平。戊辰，詔百官奔父母喪不俟報。京師地震。丁丑，免應天、太平、甯國鎮江及蘄、黃諸府被災田租。八月己酉，元擴廓帖木兒卒。

　　冬十月丁亥，詔舉富民素行端潔達時務者。壬子，命皇太子諸王講武中都。十一月丁丑，有事於圓丘。十二月戊子，京師地震。甲寅，遣使振蘇州、湖州、嘉興、松江、常州、太平、甯國、杭州水災。是月，納哈出犯遼東，指揮馬雲、葉旺大敗之。

　　是年，撒裏、高麗、占城、暹羅、日本、爪哇、三佛齊入貢。

　　九年春正月，中山侯湯和，潁川侯傅友德，都督僉事藍玉、王弼，中書右丞丁玉，備邊延安。三月己卯，詔曰：「比年西征燉煌，北伐沙漠，軍需甲仗，皆資山、陝，又以秦、晉二府宮殿之役，重困吾民。平定以來，閭閻未息。國都始建，土木屢興。畿輔既極煩勞，外郡疲於轉運。今蓄儲有餘，其淮、揚、安、徽、池五府及山西、陝西、河南、福建、江西、浙江、北平、湖廣今年租賦，悉免之。」

　　夏四月庚戌，京師自去年八月不雨，是日始雨。五月癸酉，自庚戌雨，至是日始霽。六月甲午，改行中書省為承宣佈政使司。辛丑，李文忠還。

　　秋七月癸丑朔，日有食之。是月，蠲蘇、松、嘉、湖水災田租，振永平旱災。元將伯顏帖木兒犯延安，傅友德敗降之。八月己酉，遣官省歷代帝王陵寢，禁芻牧，置守陵戶。忠臣烈士祠，有司以時葺治。分遣國子生修嶽鎮海瀆祠。西番朵兒只巴寇罕東，河州指揮甯正擊走之。閏九月庚寅，以災異詔求直言。

　　冬十月己未，太廟成，自是行合享禮。丙子，命秦、晉、燕、吳、楚、齊諸王治兵鳳陽。十一月壬午，有事於圓丘。戊子，徙山西及真定民無產者田鳳陽。十二月甲寅，振畿內、浙江、湖北水災。己卯，遣都督同知沐英乘傳詣陝西問民疾苦。

　　是年，覽邦、琉球、安南、日本、烏斯藏、高麗入貢。

　　十年春正月辛卯，以羽林等衛軍益秦、晉、燕三府護衛。是春，振蘇、松、嘉、湖水災。

　　夏四月己酉，鄧愈為征西將軍，沐英為副將軍，率師討吐番，大破之。是月，振太平、甯國及宜興、錢塘諸縣水災。五月庚子，韓國公李善長、曹國公李文忠總中書省、大都督府、御史台，議軍國重事。癸卯，振湖廣水災。丙午，戶部主事趙乾振荊、蘄遲緩，伏誅。六月丁巳，詔臣民言事者，實封達御前。丙寅，命政事啟皇太子裁決奏聞。

　　秋七月甲申，置通政司。是月，始遣御史巡按州縣。八月庚戌，改建大祀殿於南郊。癸丑，選武臣子弟讀書國子監。九月丙申，振紹興、金華、衢州水災。辛丑，胡惟庸為左丞相，汪廣洋為右丞相。

　　冬十月戊午，封沐英四平侯。辛酉，賜百官公田。十一月癸未，衛國公鄧愈卒。丁亥，合祀天地於奉天殿。是月，免河南、陝西、廣東、湖廣田租。威茂蠻叛，御史大夫丁玉為平羌將軍，討平之。十二月乙巳朔，日有食之。丁未，錄故功臣子孫百百餘人，授官有差。

　　是年，占城、三佛齊、暹羅、爪哇、真臘入貢。高麗使五至，以嗣王未立，卻之。

　　十一年春正月甲戌，封皇子椿為蜀王，柏湘王，桂豫王，模漢王，植衛王。改封吳王橚為周王。己卯，進封湯和信國公。是月，徵天下布政使及知府來朝。二月，指揮胡淵平茂州蠻。三月壬午，命奏事毋關白中書省。是月，第來朝官為三等。

　　夏四月，元嗣君愛猷識理達臘殂，子脫古思帖木兒嗣。五月丁酉，存問蘇、松、嘉、湖被水災民，戶賜米一石，蠲逋賦六十五萬有奇。六月壬子，遣使祭故元嗣君。己巳，五開蠻叛，殺靖州指揮過興，以辰州指揮楊仲名為總兵官，討之。

　　秋七月丁丑，振平陽饑。是月，蘇、松、揚、臺海溢，遣官存恤。八月，免應天、太平、鎮江、甯國、廣德諸府州秋糧。九月丙申，追封劉繼祖為義惠侯。

　　冬十月甲子，大祀殿成。十一月庚午，征西將軍西平侯沐英率都督藍玉、玉弼討西番。是月，五開蠻平。

　　是年，暹羅、闍婆、高麗、琉球、占城、三佛齊、朵甘、烏斯藏、彭亨、百花入貢。

　　十二年春正月己卯，始合禮天地於南郊。甲申，洮州十八族番叛，命沐英移兵討之。丙申，丁玉平松州蠻。二月戊戌，李文忠督理河、岷、臨、鞏軍事。乙巳，詔曰：「今春雨雪經旬。天下貧民困於饑寒者多有，其令有司給以鈔。」丙寅，信國公湯和率列候練兵臨清。

　　夏五月癸未，蠲北平田租。六月丁卯，都督馬雲征大寧。秋七月丙辰，丁玉回師討眉縣賊，平之。己未，李文忠還掌大都督府事。八月辛巳，詔凡致仕官復其家，終身無所與。九月己亥，沐英大破西番，擒其部長三副使。

　　冬十一月甲午，沐英班師，封仇成、藍玉等十二人為侯。庚申，大寧平。十二月，汪廣洋貶廣南，賜死。徵天下博學老成之士至京師。

　　是年，占城、爪哇、暹羅、日本、安南、高麗入貢。高麗貢黃金百斤、白金萬兩，以不如約，卻之。

　　十三年春正月戊戌，左丞相胡惟庸謀反，及其黨御史大夫陳甯、中丞塗節等伏誅。癸卯，大祀天地於南郊。罷中書省，廢丞相等官，更定六部官秩，改大都督府為中、左、右、前、後五軍都督府。二月壬戌朔，詔舉聰明正直、孝弟力田、賢良方正、文學術數之士。發丹符，驗天下金穀之數。戊辰，文武官年六十以上者聽致仕，給以誥敕。三月壬辰，減蘇、松、嘉、湖重賦十之二。壬寅，燕王隸之國北平。壬子，沐英襲元將脫火赤於亦集乃，擒之，盡降其眾。

　　夏四月己丑，命群臣各舉所知。五月甲午，雷震謹身殿。乙未，大赦。丙申，釋在京及臨濠屯田輸作者。己亥，免天下田租。吏以過誤罷者還其職。壬寅，都督濮英進兵赤斤站，獲故元豳王亦憐真及其部曲而還。是月，罷御史台。命從征士卒老疾者許以子代，老而無子及寡婦，有司資遣還。六月丙寅，雷震奉天門，避正殿省愆。丁卯，罷王府工役。丁丑，置諫院官。

　　秋八月，命天下學校師生，日給廩膳。九月辛卯，景川侯曹震、營陽侯楊璟、永城侯恭顯屯田北平。乙巳，天壽節，始受群臣朝賀，賜宴於謹身殿，後以為常。丙午，置四輔官，告於太廟。以儒士王本、估佑、襲斅、杜斅、趙民望、吳源為春、夏官。是月，詔陝西衛軍以三分之二屯田。安置翰林學士承旨宋濂於茂州，道卒。

　　冬十一月乙未，徐達還。丙午，元平章完者不花、乃兒不花犯永平，指揮劉廣戰沒，千戶王輅擊敗之，擒完者不花。十二月，天下府州縣所舉士至者八百六十餘人，授官有差。南雄侯趙庸鎮廣東，討陽春蠻。

　　是年，琉球、日本、安南、占城、真臘、爪哇入貢，日本以無表卻之。

　　十四年春正月戊子，徐達為征虜大將軍，湯和、傅友德為左、右副將軍，帥師討乃兒不花。命新授官者各舉所知。乙未，大祀天地於南郊。壬子，罷天下歲造兵器。癸丑，命公候子弟入國學。丙辰，詔求隱逸。二月庚辰，核天下官田。三月丙戌，大赦。辛丑，頒《五經》、《四書》於北方學校。

　　夏四月庚午，徐達率諸將出塞，至北黃河，擊破元兵，獲全寧四部以歸。五月，五溪蠻叛，江夏侯周德興討平之。

　　秋八月丙子，詔求明經老成之士，有司禮送京師。庚辰，河決原武、祥符、中牟。辛巳，徐達還。九月壬午朔，傅友德為征南將軍，藍玉、沐英為左、右副將軍，帥征支南。徐達鎮北平。丙午，周德興移師討施州蠻，平之。

　　冬十月壬子朔，日有食之。癸丑，命法司錄囚，會翰林院給事中及春坊官會議平允以聞。甲寅，免應天、太平、應德、鎮江、甯國田租。癸亥，分遣御史錄囚。己卯，延安侯唐勝宗帥師討浙東山寇，平之。十一月壬午，吉安侯陸仲亨鎮成都。庚戌，趙庸討廣州海寇，大破之。十二月丁巳，命翰林春坊官考駁諸司章奏。戊辰，傅友德大敗元兵於白石江，遂下曲靖。壬申，元梁王把匝剌瓦爾密走普寧自殺。

　　是年，暹羅、安南、爪哇、朵甘、烏斯藏入貢。以安南寇思明，不納。
本纪第三 太祖三

　　十五年春正月辛巳，宴群臣於謹身殿，始用九奏樂。景川侯曹震、定遠侯王弼下威楚路。壬午，元曲靖宣慰司及中慶、澄江、武定諸路俱降，雲南平。己丑，減大辟囚。乙未，大祀天地於南郊。庚戌，命天下朝覲官各舉所知一人。二月壬子。河決河南，命駙馬都尉李祺振之。甲寅，以雲南平，詔天下。閏月癸卯，藍玉、沐英克大理，分兵徇鶴慶、麗江、金齒，俱下。三月庚午，河決朝邑。

　　夏四月甲申，遷元梁王把匝剌瓦兒密及威順王子伯伯等家屬於耽羅。丙戌，詔天下通祀孔子。壬辰，免畿內、浙江、江西、河南、山東稅糧。五月乙丑，太學成，釋奠於先師孔子。丙子，廣平府吏王允道請開磁州鐵冶。帝曰：「朕聞王者使天下無遺賢，不聞無遺利。今軍器不乏，而民業已定，無益於國，且重擾民。」杖之，流嶺南。丁丑，遣行人訪經明行修之士。

　　秋七月乙卯，河決滎澤、陽武。辛酉，罷四輔官。乙亥，傅友德、沐英擊烏撒蠻，大敗之。八月丁丑，復設科取士，三年一行，為定制。丙戌，皇后崩。己丑，延安侯唐勝宗、長興侯耿炳文屯田陝西。丁酉，擢秀才曾泰為戶部尚書。辛丑，命徵至秀才分六科試用。九月己酉，吏部以經明行修之士鄭韜等三千七百餘人入見，令舉所知，復遣使徵之。賜韜等鈔，尋各授布政使、參政等官有差。庚午，葬孝慈皇后於孝陵。

　　冬十月丙子，置都察院。丙申，錄囚。甲辰，徐達還。是月，廣東群盜平，詔趙庸班師。十一月戊午，置殿閣大學士，以邵質、吳伯宗、宋訥、吳沉為之。十二月辛卯，振北平被災屯田士卒。乙亥，永城侯薛顯理山西軍務。

　　是年，爪哇、琉球、烏斯藏、占城入貢。

　　十六年春正月乙卯，大祀天地於南郊。戊午，徐達鎮北平。二月丙申，初命天下學校歲貢士於京師。三月甲辰，召征南師還，沐英留鎮雲南。丙寅，復鳳陽、臨淮二縣民徭賦，世世無所與。

　　夏五月庚申，免畿內各府田租。六月辛卯，免畿內十二州縣養馬戶田租一年，滁州免二年。

　　秋七月，分遣御史錄囚。八月壬申朔，日有食之。九月癸亥，申國公鄧鎮為征南將軍，討龍泉山寇，平之。

　　冬十月丁丑，召徐達等還。十二月甲午，刑部尚書開濟有罪誅。

　　是年，琉球、占城、西番、打箭爐、暹羅、須文達那入貢。

　　十七年春正月丁未，太祀天地於南郊。戊申，徐達鎮北平。壬戌，湯和巡視沿海諸城防倭。三月戊戌朔，頒科舉取士式。曹國公李文忠卒。甲子，大赦天下。

　　夏四月壬午，論平雲南功，進封傅友德潁國公，陳桓恆等侯者四人，大賚將士。庚寅，收陣亡遺骸。增築國子學舍。五月丙寅，涼州指揮宋晟討西番於亦集乃，敗之。

　　秋七月戊戌，禁內官預外事，敕諸司毋通內官監文移。癸丑，詔百官迎養父母者，官給舟車。丁巳，免畿內今年田租之半。庚申，錄囚。壬戌，盱貽人獻天書，斬之。八月丙寅，河決開封。壬申，決杞縣，遣官塞之。己丑，蠲河南諸省逋賦。

　　冬十月丙子，河南、北平大水，分遣駙馬都尉李祺等振之。閏月癸丑，詔天下罪囚，刑部、都察院詳議，大理寺覆讞後奏決。是月，召徐達還。十二月壬子，蠲雲南逋賦。

　　是年，琉球、暹羅、安南、占城入貢。

　　十八年春正月辛未，大祀天地於南郊。癸酉，朝覲官分五等考績，黜陟有差。二月甲辰，以久陰雨雷雹，詔臣民極言得失。己未，魏國公徐達卒。三月壬戌，賜丁顯等進士及第、出身有差。詔中外官父母歿任所者，有司給舟車歸其喪，著為令。乙亥，免畿內今年田租。命天下郡縣瘞暴骨。丙子，初選進士為翰林院、承敕監、六科庶起士。己丑，戶部侍郎郭桓坐盜官糧誅。

　　夏四月丁酉，吏部尚書余熂以罪誅。丙辰，思州蠻叛，湯和為征虜將軍，周德興為副將軍，帥師從楚王楨討之。六月戊申，定外官三年一朝，著為令。

　　秋七月甲戌，封王禑為高麗國王。庚辰，五開蠻叛。八月庚戌，馮勝、傅友德、藍玉備邊北平。是月，振河南水災。

　　冬十月己丑，頒《大誥》於天下。癸卯，召馮勝還。甲辰，詔曰：「孟子傳道，有功名教。歷年既久，子孫甚微。近有以罪輸作者，豈禮先賢之意哉。其加意詢訪，凡聖賢後裔輸作者，皆免之。」是月，楚王楨、信國公湯和討平五開蠻。十一月乙亥，蠲河南、山東、北平田租。十二月丙午，詔有司舉孝廉。癸丑，麓川平緬宣慰使思倫發反，都督馮誠敗績，千戶王升死之。

　　是年，高麗、琉球、安南、暹羅入貢。

　　十九年春正月辛酉，振大名及江浦水災。甲子，大祀天地於南郊。是月，征蠻師還。二月丙申，耕耤田，癸丑，振河南饑。

　　夏四月甲辰，詔贖河南饑民所鬻子女。六月甲辰，詔有司存問高年。貧民年八十以上，月給米五鬥，酒三鬥，肉五斤；九十以上，歲加帛一匹，絮一斤；有田產者罷給米。應天、鳳陽富民年八十以上賜爵社士，九十以上鄉士；天下富民八十以上裏士，九十以上社士。皆與縣官均祀，復其家。鰥寡孤獨不能自存者，歲給米六石。士卒戰傷除其籍，賜復三年。將校陣亡，其子世襲加一秩。岩穴之士，以禮聘遣。丁未，振青州及鄭州饑。

　　秋七月癸未，詔舉經明行修練達時務之士。年六十以上者，置翰林備顧問，六十以下，於六部、布按二司用之。八月甲辰，命皇太子修泗州盱眙祖陵，葬德祖以下帝後冕服。九月庚申，屯田雲南。

　　冬十月，命官軍已亡子女幼或父母老者皆給全俸，著為令。十二月癸未朔，日有食之。是月，命宋國公馮勝分兵防邊。發北平、山東、山西、河南民運糧於大寧。

　　是年，高麗、琉球、暹羅、占城、安南入貢。

　　二十年春正月癸丑，馮勝為征虜大將軍，傅友德、藍玉副之，率師征納哈出。焚錦衣衛刑具，以繫囚付刑部。甲子，大祀天地於南郊。禮成，天氣清明。侍臣進曰：「此陛下敬天之誠所致。」帝曰：「所謂敬天者，不獨嚴而有禮，當有其實。天以子民之任付於君，為君者欲求事天，必先恤民。恤民者，事天之實也。即如國家命人任守令之事，若不能福民，則是棄君之命，不敬孰大焉。」又曰：「為人君者，父天母地子民，皆職分之所當盡，祀天地，非祈福於己，實為天下蒼生也。」二月壬午，閱武。乙未，耕耤田。三月辛亥，馮勝率師出松亭關，城大寧、寬河、會州、富峪。

　　夏四月戊子，江夏侯周德興築福建瀕海城，練兵防倭。六月庚子，臨江侯陳鏞從征失道，戰沒。癸卯，馮勝兵逾金山。丁未，納哈出降。閏月庚申，師還次金山，都督濮英殿軍遇伏，死之。

　　秋八月癸酉，收馮勝將軍印，召還，藍玉攝軍事。景川侯曹震屯田雲南品甸。九月戊寅，封納哈出海西侯。癸未，置大寧都指揮使司。丁酉，安置鄭國公常茂於龍州。丁未，藍玉為征虜大將軍，延安侯唐勝宗、武定侯郭英副之，北征沙漠。是月，城西寧。

　　冬十月戊申，封硃壽為舳艫侯，張赫為航海侯。是月，馮勝罷歸鳳陽，奉朝請。十一月壬午，普定侯陳桓、靖甯侯葉升屯田定邊、姚安、畢節諸衛。己丑，湯和還，凡築寧海、臨山等五十九城。十二月，振登、萊饑。

　　是年，琉球、安南、高麗、占城、真臘、朵甘、烏斯藏入貢。

　　二十一年春正月辛巳，麓川蠻思倫發入寇馬龍他郎甸，都督甯正擊敗之。辛卯，大祀天地於南郊。甲午，振青州饑，逮治有司匿不以聞者。三月乙亥，賜任亨泰等進士及第、出身有差。丙戌，振東昌饑。甲辰，沐英討思倫發敗之。

　　夏四月丙辰，藍玉襲破元嗣君於捕魚兒海，獲其次子地保奴及妃主王公以下數萬人而還。五月甲戌朔，日有食之。六月甲辰，信國公湯和歸鳳陽。甲子，傅友德為征南將軍，沐英、陳桓為左、右副將軍，帥師討東川叛蠻。

　　秋七月戊寅，安置地保奴於琉球。八月癸丑，徙澤、潞民無業者墾河南、北田，賜鈔備農具，復三年。丁卯，藍玉師還，大賚北征將士。戊辰，封孫恪為全甯侯。是月，禦制八諭飭武臣。九月丙戌，秦、晉、燕、周、楚、齊、湘、魯、潭九王來朝。癸巳，越州蠻阿資叛，沐英會傅友德討之。

　　冬十月丁未，東川蠻平。十二月壬戌，進封藍玉涼國公。

　　是年，高麗、古城、琉球、暹羅、真臘、撒馬兒罕、安南入貢。詔安南三歲一朝，象犀之屬毋獻。安南黎季犛弒其主煒。

　　二十二年春正月丙戌，改大宗正院曰宗人府，以秦王樉為宗人令，晉王、燕王棣為左、右宗正，周王橚、楚王楨為左、右宗人。丁亥，大祀天地於南郊。乙未，傅友德破阿資於普安。二月己未，藍玉練兵四川。壬戌，禁武臣預民事。癸亥，湖廣千戶夏得忠結九溪蠻作亂，靖甯侯葉升討平之，得忠伏誅。是月，阿資降。三月庚午，傅友德帥諸將分屯四川，湖廣，防西南蠻。

　　夏四月己亥，徙江南民田淮南，賜鈔備農具，復三年。癸丑，魏國公徐允恭、開國公常升等練兵湖廣。甲寅，徙元降王於眈羅。是月，遣御史按山東官匿災不奏者。五月辛卯，置泰甯、朵顏、福余三衛於兀良哈。

　　秋七月，傅友德等還。八月乙卯，詔天下舉高年有德識時務者。是月，更定《大明律》。九月丙寅朔，日有食之。

　　冬十一月丙寅，宣德侯金鎮等練兵湖廣。己卯，思倫發入貢謝罪，麓川平。十二月甲辰，周王橚有罪，遷雲南，尋罷徙，留居京師。定遠侯王弼等練兵山西、河南、陝西。

　　是年，高麗、安南、占城、暹羅、真臘入貢。元也速迭兒弒其主脫古思帖木兒而立坤帖木兒。高麗廢其主禑，又廢其主昌。安南黎季犛復弒其主日焜。

　　二十三年春正月丁卯，晉王、燕王棣帥師征元丞相咬住、太尉乃兒不花，征虜前將軍潁國公傅友德等皆聽節制。己卯，大祀天地於南郊。庚辰，貴州蠻叛，延安侯唐勝宗討平之。乙酉，齊王榑帥師從燕王棣北征。贛州賊為亂，東川侯胡海充總兵官，普定侯陳桓、靖甯侯葉升為副將，討平之。唐勝宗督貴州各衛屯田。二月戊申，藍玉討平西番叛蠻。丙辰，耕耤田。癸亥，河決歸德，發諸軍民塞之。三月癸巳，燕王棣師次迤都，咬住等降。

　　夏四月，吉安侯陸仲亨等坐胡惟庸黨下獄。丙申，潭王梓自焚死。閏月丙子，藍玉平施南、忠建叛蠻。五月甲午，遣諸公侯還裏，賜金幣有差。乙卯，賜太師韓國公李善長死，陸仲亨等皆坐誅。作《昭示奸黨錄》，佈告天下。六月乙丑，藍玉遣鳳翔侯張龍平都勻、散毛諸蠻。庚寅，授耆民有才德知典故者官。

　　秋七月壬辰，河決開封，振之。癸巳，崇明、海門風雨海溢，遣官振之，發民二十五萬築堤。八月壬申，詔毋以吏卒充選舉。藍玉還。是月，振河南、北平、山東水災。九月庚寅朔，日有食之。

　　冬十月己卯，振湖廣饑。十一月癸丑，免山東被災田租。十二月癸亥，令殊死以下囚輸粟北邊自贖。壬申，罷天下歲織文綺。

　　是年，墨刺、哈梅裏、高麗、占城、真臘、琉球、暹羅入貢。

　　二十四年春正月癸卯，大祀天地於南郊。戊申，潁國公傅友德為征虜將軍，定遠侯王弼、武定侯郭英副之，備北平邊。丁巳，免山東田租。二月壬申，耕耤田。三月戊子朔，日有食之。魏國公徐輝祖、曹國公李景隆、涼國公藍玉等備邊陝西。乙未，靖甯侯葉升練兵甘肅。丁酉，賜許觀等進士及第、出身有差。

　　夏四月辛未，封皇子旃為慶王，權甯王，楩岷王，橞谷王，松韓王，模王，楹安王，桱唐王，棟郢王，彝伊王。癸未，燕王棣督傅友德諸將出塞，敗敵而還。五月戊戌，漢、衛、谷、慶、寧、岷六王練兵臨清。六月己未，詔廷臣參考歷代禮制，更定冠服、居室、器用制度。甲子，久旱錄囚。

　　秋七月庚子，徙富民實京師。辛丑，免畿內官田租之半。八月乙卯，秦王樉有罪，召還京師。乙丑，皇太子巡撫陝西。乙亥，都督僉事劉真、宋晟討哈梅裏，敗之。九月乙酉，遣使諭西域。是月，倭寇雷州，百戶李玉、鎮撫陶鼎戰死。

　　冬十月丁巳，免北平、河間被水田租。十一月甲午，五開蠻叛，都督僉事茅鼎討平之。庚戌，皇太子還京師，晉王來朝。辛亥，振河南水災。十二月庚午，周王橚復國。辛巳，阿資復叛，都督僉事何福討降之。

　　是年，天下郡縣賦役黃冊成，計戶千六十八萬四千四百三十五，丁五千六百七十七萬四千五百六十一。琉球、暹羅、別失八里、撒馬兒罕入貢。以占城有篡逆事，卻之。

　　二十五年春正月戊子，周王橚來朝，庚寅，河決陽武，發軍民塞之，免被水田租。乙未，大祀天地於南郊。何福討都勻、畢節諸蠻，平之。辛丑，令死困輸粟塞十。壬寅，晉王、燕王棣、楚王楨、湘王柏來朝。二月戊午，召曹國公李景隆等還京師。靖甯侯葉升等練兵於河南及臨、鞏、甘、涼、延慶。都督茅鼎等平五開蠻。丙寅，耕耤田。庚辰，詔天下衛所軍以十之七屯田。三月癸未，馮勝等十四人分理陝西、山西、河南諸衛軍務。庚寅，改封豫王桂為代王，漢王楧為肅王，衛王植為遼王。

　　夏四月壬子，涼國公藍玉征罕東。癸丑，建昌衛指揮月魯帖木兒叛，指揮魯毅敗之。丙子，皇太子標薨。戊寅，都督聶緯、徐司馬、瞿能討月魯帖木兒，俟藍玉還，並聽節制。五月辛巳，藍玉至罕東，寇遁，遂趨建昌。己丑，振陳州原武水災。六月丁卯，西平候沐英卒於雲南。

　　秋七月庚辰，秦王樉復國。癸未，指揮瞿能敗月魯帖木兒於雙狼寨。八月己未，江夏侯周德興坐事誅。丁卯，馮勝、傅友德帥開國公常升等分行山西，籍民為軍，屯田於大同、東勝，立十六衛。甲戌，給公侯歲祿，歸賜田於官。丙子，靖甯侯葉升坐胡惟庸黨誅。九月庚寅，立皇孫允炆為皇太孫，高麗李成桂幽其主瑤而自立，以國人表來請命，詔聽之，更其國號曰朝鮮。

　　冬十月乙亥，沐春襲封西平侯，鎮雲南。十一月甲午，藍玉擒月魯帖木兒，誅之，召玉還。十二月甲戌，宋國公馮勝、潁國公傅友德等兼東宮師保官。閏月戊戌，馮勝為總兵官，傅友德副之，練兵山西、河南、兼領屯衛。

　　是年，琉球中山、山南、高麗，哈梅裏入貢。

　　二十六年春正月戊申，免天下耆民來朝。辛酉，大祀天地於南郊。二月丁丑，晉王統山西、河南軍出塞，召馮勝、傅友德、常升、王弼等還。乙酉，蜀王椿來朝。涼國公藍玉以謀反，並鶴慶侯張翼、普定侯陳桓、景川侯曹震、舳艫侯硃壽、東莞伯何榮、吏部尚書詹徽等皆坐誅。己丑，頒《逆臣錄》於天下。庚寅，耕耤田。三月辛亥，代王桂率護衛兵出塞，聽晉王節制。長興侯耿炳文練兵陝西。丙辰，馮勝、傅友德備邊山西、北平，其屬衛將校悉聽晉王、燕王節制。庚申，詔二王軍務大者始以聞。壬戌，會甯侯張溫坐藍玉黨誅。

　　夏四月乙亥，孝感饑，遣使乘傳發倉貸之。詔自今遇歲饑，先貸後聞，著為令。戊子，周王橚來朝。庚寅，旱，詔群臣直言得失，省獄囚。丙申，以安南擅廢立，絕其朝貢。

　　秋七月甲辰朔，日有食之。戊申，選秀才張宗浚等隨詹事府官分直文華殿，侍皇太孫。八月，秦、晉、燕、周、齊五王來朝。九月癸丑，代、肅、遼、慶、甯五王來朝。赦胡惟庸、藍玉餘黨。

　　冬十月丙申，擢國子監生六十四人為布政使等官。十二月，頒《永鑒錄》於諸王。

　　是年，琉球、爪哇、暹羅入貢。

　　二十七年春正月乙卯，大祀天地於南郊。辛酉，李景隆為平羌將軍，鎮甘肅。發天下倉谷貸貧民。三月庚子，賜張信等進士及第、出身有差。辛丑，魏國公徐輝祖、安陸侯吳傑備倭浙江。庚戌，課民樹桑棗木棉。甲子，以四方底平，收藏甲兵，示不復用。

　　秋八月甲戌，吳傑及永定侯張銓率致仕武臣，備倭廣東。乙亥，遣國子監生分行天下。督吏民修水利。丙戌，階、文軍亂，都督甯正為平羌將軍討之。九月，徐輝祖節制陝西沿邊諸軍。

　　冬十一月乙丑，潁國公傅友德坐事誅。阿資復叛，西平侯沐春擊敗之。十二月乙亥，定遠侯王弼坐事誅。

　　是年，烏斯藏、琉球、緬、朵甘、爪哇、撒馬兒罕、朝鮮入貢。安南來貢，卻之。

　　二十八年春正月丙午，階、文寇平，甯正以兵從秦王樉征洮州叛番。丁未，大祀天地於南郊。甲子，西平侯沐春擒斬阿資，越州平。是月，周王橚、晉王、率河南、山西諸衛軍出塞，築城屯田。燕王棣帥總兵官周興出遼東塞。二月丁卯，宋國公馮勝坐事誅。己丑，諭戶部編民百戶為裏。婚姻死喪疾病患難，里中富者助財，貧者助力。春秋耕獲，通力合作，以教民睦。

　　夏六月壬申，詔諸土司皆立儒學。辛巳，周興等自開原追敵至甫答迷城，不及而還。己丑，禦奉天門，諭群臣曰：「朕起兵至今四十餘年，灼見情偽，懲創奸頑或法外用刑，本非常典。後嗣止頒《律》與《大誥》，不許用黥剌、剕、劓、閹割之刑。臣下敢以請者，置重典。」又曰：「朕罷丞相，設府、部、都察院分理庶政，事權歸於朝廷。嗣君不許復立丞相。臣下敢以請者置重典。皇親惟謀逆不赦。余罪，宗親會議取上裁。法司只許舉奏，毋得擅逮。勒諸典章，永為遵守。」

　　秋八月丁卯，都督楊文為征南將軍，指揮韓觀、都督僉事宋晟副之，討龍州士官趙宗壽。戊辰，信國公湯和卒。辛巳，趙宗壽伏罪來朝，楊文移兵討奉議、南丹叛蠻。九月丁酉，免畿內、山東秋糧。庚戌，頒《皇明祖訓條章》於中外，「後世有言更祖制者，以奸臣論」。十一月乙亥，奉議、南丹蠻悉平。十二月壬辰，詔河南、山東桑棗及二十七年後新墾田，毋徵稅。

　　是年，朝鮮、琉球、暹羅入貢。

　　二十九年春正月壬申，大祀天地於南郊。二月癸卯，征虜前將軍胡冕討郴、桂蠻，平之。辛亥，燕王棣帥師巡大寧，周世子有燉帥師巡北平關隘。三月辛酉，楚王楨、湘王柏來朝。甲子，燕王敗敵於徹徹兒山，又追敗之於兀良哈禿城而還。

　　秋八月丁未，免應天、太平五府田租。九月乙亥，召致仕武臣二千五百餘人入朝，大賚之，各進秩一級。

　　是年，琉球、安南、朝鮮、烏斯茂入貢。

　　三十年春正月丙辰，耿炳文為征西將軍，郭英副之，巡西北邊。丙寅，大祀天地於南郊。丁卯，置行太僕寺於山西、北平、陝西、甘肅、遼東，掌馬政。己巳，左都督楊文屯田遼東。是月，沔縣盜起，詔耿炳文討之。二月庚寅，水西蠻叛，都督僉事顧成為征南將軍，討平之。三月癸丑，賜陳安阝等進士及第、出身有差。庚辰，古州蠻叛，龍裏千戶吳得、鎮撫井孚戰死。

　　夏四月己亥，都指揮齊讓為平羌將軍，討之。壬寅，水西蠻平。五月壬子朔，日有食之。乙卯，楚王楨、湘王柏帥師討古州蠻。六月辛巳，賜禮部覆試貢士韓克忠等進士及第、出身有差。己酉，駙馬都尉歐陽倫有罪賜死。

　　秋八月丁亥，河決開封。甲午，李景隆為征虜大將軍，練兵河南。九月庚戌，漢、沔寇平。戊辰，麓川平緬土酋刀幹孟逐其宣慰使思倫發以叛。乙亥，都督楊文為征虜將軍，代齊讓。

　　冬十月戊子，停遼東海運。辛卯，耿炳文練兵陝西。乙未，重建國子監先師廟成。十一月癸酉，沐春為征虜前將軍，都督何福等副之，討刀幹孟。

　　是年，琉球、占城、朝鮮、暹羅、烏斯藏、泥八剌入貢。

　　三十一年春正月壬戌，大祀天地於南郊。乙丑，遣使之山東、河南課耕。二月乙酉，倭寇甯海，指揮陶鐸擊敗之。辛丑，古州蠻平，召楊文還。甲辰，都督僉事徐凱討平麼些蠻。

　　夏四月庚辰，廷臣以朝鮮屢生釁隙請討，不許。五月丁未，沐春擊刀幹孟，大敗之。甲寅，帝不豫。戊午，都督楊文從燕王棣，武定侯郭英從遼王植，備禦開平，俱聽燕王節制。

　　閏月癸未，帝疾大漸。乙酉，崩於西宮，年七十有一。遺詔曰：「朕膺天命三十有一年，憂危積心，日勤不怠，務有益於民。奈起自寒微，無古人之博知，好善惡惡，不及遠矣。今得萬物自然之理，其奚哀念之有。皇太孫允炆仁明孝友，天下歸心，宜登大位。內外文武臣僚同心輔政，以安吾民。喪祭儀物，毋用金玉。孝陵山川因其故，毋改作。天下臣民，哭臨三日，皆釋服，毋妨嫁娶。諸王臨國中，毋至京師。諸不在令中者，推此令從事。」辛卯，葬孝陵。諡曰高皇帝，廟號太祖。永樂元年，諡聖神文武欽明啟運俊德成功統天大孝高皇帝。嘉靖十七年，增諡開天行道肇紀立極大聖至神仁文義武俊德成功高皇帝。

　　帝天授智勇，統一方夏，緯武經文，為漢、唐、宋諸君所未及。當其肇造之初，能沉幾觀變，次第經略，綽有成算。嘗與諸臣論取天下之略，曰：「朕遭時喪亂，初起鄉土，本圖自全。及渡江以來，觀群雄所為，徒為生民之患，而張士誠、陳友諒尤為巨蠹。士誠恃富，友諒恃強，朕獨無所恃。惟不嗜殺人，布信義，行節儉，與卿等同心共濟。初與二寇相持，士誠尤逼近。或謂宜先擊之。朕以友諒志驕，士誠器小，志驕則好生事，器小則無遠圓，故先攻友諒。鄱陽之役，士誠卒不能出姑蘇一步以為之援。向使先攻士誠，浙西負固堅守，友諒必空國而來，吾腹背受敵矣。二寇既除，北定中原，所以先山東、次河洛，止潼關之兵不遽取秦、隴者，蓋擴廓帖木兒、李思齊、張思道皆百戰之餘，未肯遽下，急之則並力一隅，猝未易定，故出其不意，反旆而北。燕都既舉，然後西征。張、李望絕勢窮，不戰而克，然擴廓猶力抗不屈。向令未下燕都，驟與角力，勝負未可知也。」帝之雄才大略，料敵制勝，率類此。故能戡定禍亂，以有天下。語雲「天道後起者勝」，豈偶然哉。

　　贊曰：太祖以聰明神武之資，抱濟世安民之志，乘時應運，豪傑景從，戡亂摧強，十五載而成帝業。崛起布衣，奄奠海宇，西漢以後所未有也。懲元政廢弛，治尚嚴峻。而能禮致耆儒，考禮定樂，昭揭經義，尊崇正學，加恩勝國，澄清吏治，修人紀，崇鳳都，正後宮名義，內治肅清，禁宦豎不得幹政，五府六部官職相維，置衛屯田，兵食俱足。武定禍亂，文致太平，太祖實身兼之。至於雅尚志節，聽蔡子英北歸。晚歲憂民益切，嘗以一歲開支河暨塘堰數萬以利農桑、備旱潦。用此子孫承業二百餘年，士重名義，閭閻充實。至今苗裔蒙澤，尚如東樓、白馬，世承先祀，有以哉。

本紀第四 恭閔帝

　　恭閔惠皇帝諱允炆。太祖孫，懿文太子第二子也。母妃呂氏。帝生潁慧好學，性至孝。年十四，待懿文太子疾，晝夜不暫離。更二年，太子薨，居喪毀瘠。太祖撫之曰：「而誠純孝，顧不念我乎。」洪武二十五年九月，立為皇太孫。二十九年，重定諸王見東宮儀制，朝見後於內殿行家人禮，以諸王皆尊屬也。初，太祖命太子省決章奏，太子性仁厚，於刑獄多所減省。至是以命太孫，太孫亦復佐以寬大。嘗請於太祖，遍考禮經，參之歷朝刑法，改定洪武《律》畸重者七十三條，天下莫不頌德焉。

　　三十一年閏五月，太祖崩。辛卯，即皇帝位。太赦天下，以明年為建文元年。是日，葬高皇帝於孝陵。詔行三年喪。群臣請以日易月。帝曰：「朕非效古人亮陰不言也。朝則麻冕裳，退則齊衰杖絰，食則饘粥，郊社宗廟如常禮。」遂命定儀以進。丙申，詔文臣五品以上及州縣官各舉所知，非其人者坐之。六月，省并州縣，革冗員。兵部侍郎齊泰為本部尚書，翰林院修撰黃子澄為太常卿，同參軍國事。

　　秋七月，召漢中府教授方孝孺為翰林院侍講。詔行寬政，赦有罪，蠲逋賦。八月，周王橚有罪，廢為庶人，徙雲南。詔興州、營州、開平諸衛軍全家在伍者，免一人。天下衛所軍單丁者，放為民。九月，雲南總兵官西平侯沐春卒於軍，左副將何福代領其眾。

　　冬十一月，工部侍郎張昺為北平布政使，謝貴、張信掌北平都指揮使司，察燕陰事。詔求直言，舉山林才德之士。十二月癸卯，何福破斬刀干孟，麓川平。是月，賜天下明年田租之半，釋黥軍及囚徒還鄉里。

　　是年，暹羅、占城入貢。

　　建文元年春正月癸酉，受朝，不舉樂。庚辰，大祀天地於南郊，奉太祖配。修《太祖實錄》。二月，追尊皇考曰孝康皇帝，廟號興宗，妣常氏曰孝康皇后。尊母妃呂氏曰皇太后，冊妃馬氏為皇后。封弟允熥為吳王，允熞衡王，允熙徐王。立皇長子文奎為皇太子。詔告天下，舉遺賢。賜民高年米肉絮帛，鰥寡孤獨廢疾者官為牧養。重農桑，興學校，考察官吏，振罹災貧民，旌節孝，瘞暴骨，蠲荒田租。衛所軍戶絕都除勿勾。詔諸王毋得節制文武吏士，更定內外大小官制。三月，釋奠於先師孔子。罷天下諸司不急務。都督宋忠、徐凱、耿王瓛帥兵屯開平、臨清、山海關。調北平、永清二衛軍於彰德、順德。侍郎暴昭、夏原吉等二十四人充採訪使，分巡天下。甲午，京師地震，求直言。

　　夏四月，湘王柏自焚死。齊王榑、代王桂有罪，廢為庶人。遣燕王世子高熾及其弟高煦、高燧還北平。六月，岷王楩有罪，廢為庶人，徙漳州。己酉，燕山護衛百主戶倪諒上變，燕旗校於諒等伏誅。詔讓燕王棣，逮王府官僚。北平都指揮張信叛附於燕。

　　秋七月癸酉，燕王棣舉兵反，殺布政使張昺、都司謝貴。長史葛誠、指揮盧振、教授余逢辰死之。參政郭資、副使墨麟、僉事呂震等降於燕。指揮馬宣走薊州，僉瑱走居庸。宋忠趨北平，聞變退保懷來。通州、遵化、密雲相繼降燕。丙子，燕兵陷薊州，馬宣戰死。己卯，燕兵陷居庸關。甲申，陷懷來，宋忠、俞瑱被執死，都指揮彭聚、孫泰力戰死，永平指揮使郭亮等叛降燕。壬辰，谷王橞自宣府奔京師。長興侯耿炳文為征虜大將軍，駙馬都尉李堅、都督甯忠為左、右副將軍，帥師討燕。祭告天地宗廟社稷，削燕屬籍。詔曰：「邦家不造，骨肉周親屢謀僭逆。去年，周庶人橚僭為不軌，辭連燕、齊、湘三王。朕以親親故，止正橚罪。今年齊王榑謀逆，又與棣、柏同謀，柏伏罪自焚死，榑已廢為庶人。朕以棣於親最近，未忍窮治其事。今乃稱兵構亂，圖危宗社，獲罪天地祖宗，義不容赦。是用簡發大兵，往致厥罰。咨爾中外臣民軍士，各懷忠守義，與國同心，掃茲逆氛，永安至治。」尋命安陸侯吳傑，江陰侯吳高，都督耿瓛，都指揮盛庸、潘忠、楊松、顧成、徐凱、李友、陳暉、平安，分道併進。置平燕布政使司於真定，尚書暴昭掌司事。 　　八月己酉，耿炳文兵次真定，徐凱屯河間，潘忠、楊松屯鄚州。壬子，燕兵陷雄縣，潘忠、楊松戰於月漾橋，被執。鄚州陷。壬戌，耿炳文及燕兵戰於滹沱河北，敗績，李堅、甯忠、顧成被執，炳文退保真定。燕兵攻之不克，引去。召遼王植、寧王權歸京師，權不至，詔削護衛。丁卯，曹國公李景隆為征虜大將軍，代耿炳文。九月戊辰，吳高、耿瓛、楊文帥遼東兵，圍永平。戊寅，景隆兵次河間，燕兵援永平，吳高退保山海關。

　　冬十月，燕兵自劉家口間道襲陷大寧，守將硃鑒死之。總兵官劉真、都督陳亨援大寧，亨叛降燕。燕以寧王權及朵顏三衛卒歸北平。辛亥，李景隆重圍北平，燕兵還救。十一月辛未，李景隆及燕兵戰於鄭村壩，敗績，奔德州，諸軍盡潰。燕王棣再上書於朝。帝為罷齊泰、黃子澄官，仍留京師。

　　二年春正月丙寅朔，詔天下來朝官勿賀。丁卯，釋奠於先師孔子。二月，燕兵陷蔚州，進攻大同。李景隆自德州赴援，燕兵還北平。保定知府雒僉叛降燕。甲子，復以都察院為御史府。均江、浙田賦。詔曰：「國家有惟正之供，江、浙賦獨重，而蘇、松官田悉準私稅，用懲一時，豈可為定則。今悉與減免，畝毋逾一斗。蘇、松人仍得官戶部。」三月丙寅朔，日有食之。賜胡廣等進士及第、出身有差。

　　夏四月己未，李景隆及燕兵戰於白溝河，敗之。明日復戰，敗績，都督瞿能、越巂侯俞淵、指揮滕聚等皆戰死，景隆奔德州。五月辛未，奔濟南。燕兵陷德州，遂攻濟南。庚辰，景隆敗績於城下，南走。參政鐵鉉、都督盛庸悉力御之。六月己酉，遣尚寶丞李得成諭燕罷兵。

　　秋八月癸巳，承天門災，詔求直言。戊申，盛庸、鐵鉉擊敗燕兵，濟南圍解，復德州。九月，詔錄洪武中功臣罪廢者後。辛未，封盛庸歷城侯，擢鐵鉉山東布政使，參贊軍務，尋進兵部尚書。以庸為平燕將軍，都督陳暉、平安副之。庸屯德州，平安及吳傑屯定州，徐凱屯滄州。

　　冬十月，召李景隆還，赦不誅。庚申，燕兵襲滄州，徐凱被執。十二月甲午，燕兵犯濟寧，薄東昌。乙卯，盛庸擊敗之。斬其將張玉。丙辰，復戰，又敗之，燕兵走館陶。庸軍勢大振，檄諸屯軍合擊燕，絕其歸路。

　　三年春正月辛酉朔，凝命神寶成，告天地宗廟，御奉天殿受朝賀。乙丑，吳傑、平安邀擊燕兵於深州，不利。辛未，大祀天地於南郊。丁丑，享太廟，告東昌捷。復齊泰、黃子澄官。三月辛巳，盛庸敗燕兵於夾河，斬其將譚淵。再戰不利，都指揮庄得、楚智等力戰死。壬午，復戰，敗績，庸走德州。丁亥，都督何福援德州。癸巳，貶齊泰、黃子澄、諭燕罷兵。閏月己亥，吳傑、平安及燕戰於藁城，敗績，還保真定。燕兵掠真定、順德廣平、大名。棣上書讀召還諸將息兵，遣大理少卿薛岩報之。是月，《禮制》成，頒行天下。

　　夏五月甲寅，盛庸以兵扼燕餉道，不克。棣復遣使上書，下其使於獄。六月壬申，燕將李遠寇沛縣，焚糧艘。壬午，都督袁宇邀擊之，敗績。

　　秋七月己丑，燕兵掠彰德。丁酉，平安自真定攻北平。壬寅，大同守將房昭帥兵由紫荊關趨保定，駐易州西水寨。九月甲辰，平安及燕將劉江戰於北平，敗績，還保真定。

　　冬十月丁巳，真定諸將遣兵援房昭，及燕王戰於齊眉山，敗績。十一月壬辰，遼東總兵官楊文攻永平，及劉江戰於昌黎，敗績。己亥，平安敗燕將李彬於楊村。十二月癸亥，燕兵焚真定軍儲。詔中官奉使侵暴吏民者，所在有司系治。是月，駙馬都尉梅殷鎮淮安。《太祖實錄》成。

　　四年春正月甲申，召故周王橚於蒙化，居之京師。燕兵連陷東阿、東平、汶上、兗州、濟陽，東平吏目鄭華，濟陽教諭王省皆死之。甲申，魏國公徐輝祖帥師援山東。燕兵陷沛縣，知縣顏伯瑋、主簿唐子清、典史黃謙死之。癸丑，薄徐州。二月甲寅，都督何福及陳暉、平安軍濟寧，盛庸軍淮上。己卯，更定品官勛階。三月，燕兵攻宿州，平安追及於淝河，斬其將王真，遇伏敗績，宿州陷。

　　夏四月丁卯，何福、平安敗燕兵於小河，斬其將陳文。甲戌，徐輝祖等敗燕兵於齊眉山，斬其將李斌，燕兵懼，謀北歸。會帝聞訛言，謂燕兵已北，召輝祖還，何福軍亦孤。庚辰，諸將及燕兵大戰於靈璧，敗績，陳暉、平安、禮部侍郎陳性善、大理寺卿彭與明皆被執。五月癸未，楊文帥遼東兵赴濟南，潰於直沾。己丑，盛庸軍潰於淮上，燕兵渡淮，趨揚州。指揮王禮等叛降燕，御史王彬、指揮崇剛死之。辛丑，燕兵至六合，諸軍迎戰，敗績。壬寅，詔天下勤王，遣御史大夫練子寧、侍郎黃觀、修撰王叔英分道徵兵。召齊泰、黃子澄還。蘇州知府姚善、寧波知府王璡、徽州知府陳彥回、樂平知縣張彥方各起兵入衛。甲辰，遣慶成郡主如燕師，議割地罷兵。

　　六月癸丑，盛庸帥舟師敗燕兵於浦子口，復戰不利。都督僉事陳瑄以舟師叛附於燕。乙卯，燕兵渡江，盛庸戰於高資港，敗績。戊午，鎮江守將童俊叛降燕。庚申，燕兵至龍潭。辛酉，命諸王分守都城，遣李景隆及兵部尚書茹瑺、都督王佐如燕軍，申前約。壬戌，復遣谷王橞、安王楹往。皆不聽。甲子，遣使齊蠟書四齣，促勤王兵。乙丑，燕兵犯金川門，左都督徐增壽謀內應，伏誅。谷王橞及李景隆叛，納燕兵，都城陷。宮中火起，帝不知所終。燕王遣中使出帝後屍於火中，越八日壬申葬之。

　　或云帝由地道出亡。正統五年。有僧自雲南至廣西，詭稱建文皇帝。恩恩知府岑瑛聞於朝。按問，乃鈞州人楊行祥，年已九十余，下獄，閱四月死。同謀僧十二人，皆戍遼東。自後滇、黔、巴、蜀間，相傳有帝為僧時往來跡。正德、萬曆、崇禎間，諸臣請續封帝後，及加廟諡，皆下部議，不果行。大清乾隆元年，詔廷臣集議，追諡曰恭閔惠皇帝。
　成祖啟天弘道高明肇運聖武神功純仁至孝文皇帝諱棣，太祖第四子也。母孝慈高皇后。洪武三年，封燕王。十三年，之籓北平。王貌奇偉，美髭髯。智勇有大略，能推誠任人。二十三年，同晉王討鼐爾不哈。晉王怯不敢進，王倍道趨伊都山，獲其全部而還，太祖大喜，是後屢帥諸將出征，並令王節制沿邊士馬，王威名大振。

　　三十一年五月，命都督楊文從王備邊開平。閏五月，太祖崩，皇太孫即位，遺詔諸王臨國中，毋得至京師。時諸王以尊屬擁重兵，多不法，帝納齊泰、黄子澄謀，欲因事以次削除之。憚燕王强，未發，乃先廢周王橚，欲以牵引燕。於是告訐四起，湘、代、齊、岷皆以罪廢。王内自危，佯狂稱疾。泰、子澄密勸帝除王，帝未决。

　　建文元年夏六月，燕山百户倪諒告变，逮官校於諒、周鐸等伏誅。下詔讓王，並遣中官逮王府僚，王遂稱疾篤。都指揮使謝貴、布政使張昺以兵守王宫。都指揮張信叛，附於王，以情輸之。王密與僧道衍謀，令指揮張玉、朱能潛納勇士八百人入府守衛。

　　秋七月癸酉，匿壮士端禮門，紿貴、昺入，殺之，遂奪九門。上書天子，指泰、子澄為奸臣，並援《祖訓》「朝無正臣，内有奸惡，則親王訓兵待命，天子密詔諸王統領鎮兵討平之」。書既發，遂舉兵。自署官屬，號其師曰「靖難」。拔居庸關，破懷來，執宋忠，取密雲，克遵化，降永平。二旬，眾至數萬。

　　八月，天子以耿炳文為大將軍，帥師致討。己酉，師至真定，前鋒抵雄縣。壬子，王夜渡白溝河，圍雄，拔其城，屠之。甲寅，都指揮潘忠、楊松自鄚州來援，伏兵擒之，遂据鄚州，還駐白溝。大將軍部校張保來降，言大將軍軍三十萬，先至者十三萬，半營滹沱河南，半營河北。王懼與北軍戰，南軍且乘之也，乃縱保歸，俾揚言王帥兵且至，誘其軍盡北渡河。壬戌，王至真定，與張玉、譚淵等夾擊炳文軍，大破之，獲其副將李堅、甯忠及都督顧成等，斬首三萬級。進圍真定，二日不下，乃引去。天子聞炳文敗，遣曹國公李景隆代領其軍。九月戊辰，江陰侯吳高以遼東兵圍永平。戊寅，景隆合兵五十萬，進營河間。王語諸將曰：「景隆色厲而中餒，聞我在必不敢遽來，不若往援永平以致其師。吳高怯不任戰，我至必走，然後還擊景隆。堅城在前，大軍在后，必成擒矣。」丙戌，燕師援永平。壬辰，吳高聞王至，果走，追擊敗之。遂北趨大宁。壬寅，以計入其城。居七日，挾寧王權，拔大寧之眾及朶顏三衛卒俱南。乙卯，至會州，始立五軍。張玉將中軍，郑亨、何寿副之；朱能將左軍，朱榮、李浚副之；李彬將右軍，徐理、孟善副之；徐忠將前軍，陳文、吳達副之；房寬將后軍，和允中、毛整副之。丁巳，入松亭關。景隆聞王征大宁，果引軍圍北平，筑垒九門，世子堅守不戰。十一月庚午，王次孤山。逻骑還报曰白河流澌不可渡。王祷於神，至則冰合，乃济師。景隆遣都督陳晖侦敌，道左，出王軍后。王分軍還擊之，晖眾爭渡河，冰忽解，溺死無算。辛未，與景隆戰於郑村坝。王以精骑先破其七營，諸將继至，景隆大敗，奔還。乙亥，复上書自诉。十二月，景隆调兵德州，期以明年春大舉。王乃謀侵大同，曰：「攻大同，彼必赴救，大同苦寒，南軍脆弱，且不戰疲矣。」庚申，降广昌。

　　二年春正月丙寅，克蔚州。二月癸丑，至大同。景隆果由紫荆關來援。王已旋軍居庸，景隆兵多冻餒死者，不见敌而還。

　　夏四月，景隆進兵河間，與郭英、吳杰、平安期會白溝河。乙卯，王營苏家桥。己未，遇平安兵河侧。王以百骑前，佯卻，誘安阵动，乘之，安敗走。遂薄景隆軍，戰不利。暝收軍，王以三骑殿，夜迷失道，下馬伏地视河流，乃辨東西，渡河去。庚申，复戰。景隆横阵數十里，破燕后軍。王自帥精骑横擊之，斬瞿能父子。令丘福冲中堅，不得入。王荡其左，景隆兵乃绕出王后，大戰良久，飞矢雨注。王三易馬，矢盡揮剑，剑折走登堤，佯引鞭若招后继者。景隆疑有伏，不敢前，高煦救至，乃解。時南軍益集，燕將士皆失色。王奋然曰：「吾不進，敌不退，有戰耳。」乃复以劲卒突出其背，夾攻之。會旋风起，折景隆旗，王乘风縱火奋擊，斬首數萬溺死者十余萬人。郭英溃而西，景隆溃而南，盡丧其所賜玺書斧钺，走德州。五月癸酉，王入德州，景隆走济南。庚辰，攻济南，敗景隆軍城下。铁铉、盛庸堅守，不克。

　　秋八月戊申，解圍還北平。九月，盛庸代李景隆將，复取德州，與吳杰、平安、徐凯相掎角，以困北平。時徐凯方城沧州，王佯出兵攻遼東，至通州，循河而南，渡直沽，昼夜兼行。

　　冬十月戊午，襲執徐凯，破其城，夜坑降卒三千人。遂渡河过德州。盛庸遣兵來襲，擊敗之。十一月壬申，至臨清。十二月丁酉，襲破盛庸將孫霖於滑口。乙卯，及庸戰於東昌，庸以火器劲弩歼王兵。會平安軍至，合圍數重，王大敗，溃圍以免，亡數萬人，張玉戰死。

　　三年春正月辛酉，敗吳杰、平安於威縣，又敗之於深州，遂還北平。二月乙巳，复帥師南下。三月辛巳，與盛庸遇於夾河，譚淵戰死。朱能、張武殊死斗，庸軍少卻。會日暮，各敛兵入營。王以十余骑逼庸營野宿，及明起视，已在圍中。乃从容引馬，鸣角穿營而去。諸將以天子有詔，毋使负殺叔父名，仓卒相顧愕貽，不敢发一矢。是日复戰，自辰至未，两軍相胜负，東北风忽起，尘埃蔽天，燕兵大呼，乘风縱擊，庸大敗。走德州。吳杰、平安自真定引軍與庸會，未至八十里，聞敗引還。王以計誘之，杰、安出兵襲王。闰月戊戌，遇於藁城。己亥，與戰，大风拔木，杰、安敗走，追至真定城下。癸丑，至大名，聞齊泰、黄子澄已罢，上書请召還吳杰、平安、盛庸兵。天子使大理少卿薛岩來报，谕王释甲，王不奉詔。

　　夏五月，杰、安、庸分兵斷燕饷道，王遣指揮武胜上書，诘其故。天子怒，下胜狱。王遂遣李远略沛縣，焚粮舟萬計。

　　秋七月己丑，掠彰德。丙申，降林縣。平安乘虚捣北平，王遣劉江迎戰，安敗走。房昭屯易州西水寨，攻保定，王引兵圍之。

　　冬十月丁巳，都指揮花英援昭，敗之峨眉山下，斬首萬級，昭弃寨走。己卯，還北平。十一月乙巳，王自為文祭南北阵亡將士。当是時，王稱兵三年矣。親戰阵，冒矢石，以身先士卒，常乘胜逐北，然亦屢濒於危。所克城邑，兵去旋复為朝廷守，仅据有北平、保定、永平三府而已。無何，中官被黜者來奔，具言京師空虚可取状。王乃慨然曰：「频年用兵，何時已平？要当臨江一决，不复返顧矣。」十二月丙寅，复出師。

　　四年春正月乙未，由馆陶渡河。癸丑，徇徐州。三月壬辰，平安以四萬骑蹑王軍，王設伏淝河，大敗之。丙午，遣譚清斷徐州饷道，還至大店，為铁铉軍所圍。王引兵驰援，清突圍出，合擊敗之。

　　夏四月丙寅，王營小河，為桥以济，平安趨爭桥，陳文戰死。平安軍桥南，王軍桥北，相持數日。平安转戰，遇王於北坂，王几為安槊所及。番骑王骐跃入阵，掖王逸去。王曰：「南軍饥，更一二日饷至，猝未易破。」乃令千余人守桥，夜半渡河而南，绕出安軍后。比旦，安始觉，适徐辉祖來會。甲戌，大戰齊眉山下。時燕连失大將，淮士盛暑蒸湿，諸將请休軍小河東，就麦观衅。王曰：「今敌持久饥疲，遮其饷道，可以坐困，奈何北渡懈將士心。」乃下令欲渡河者左，諸將爭趨左。王怒曰：「任公等所之。」乃無敢复言。丁丑，何福等營灵璧，燕遮其饷道，平安分兵六萬人护之。己卯，王帥精锐横擊。斷其軍為二。何福空壁來援，王軍少卻，高煦伏兵起，福敗走。辛巳，進薄其垒，破之，生擒平安、陳晖等三十七人，何福走免。五月己丑，下泗州，謁祖陵，賜父老牛酒。辛卯，盛庸扼淮南岸，朱能、丘福潛济襲走之，遂克盱貽。

　　癸巳，王集諸將議所向，或言宜取鳳阳，或言先取淮安。王曰：「鳳阳楼橹完，淮安多积粟，攻之未易下。不若乘胜直趨揚州，指仪真，則淮、鳳自震。我耀兵江上，京師孤危，必有内变。」諸將皆曰善。己亥，徇揚州，駐軍江北。天子遣慶成郡主至軍中，許割地以和，不听。六月癸丑，江防都督佥事陳瑄以舟師叛，附於王。甲寅，祭大江。乙卯，自瓜州渡，盛庸以海艘迎戰，敗績。戊午，下鎮江。庚申，次龍潭。辛酉，天子复遣大臣議割地，諸王继至，皆不听。乙丑，至金川門，谷王橞、李景隆等开門納王，都城遂陷。是日，王分命諸將守城及皇城，還駐龍江，下令抚安軍民。大索齊泰、黄子澄、方孝孺等五十余人，榜其姓名曰奸臣。丙寅，諸王群臣上表勸進。己巳，王謁孝陵。群臣备法驾，奉寶玺，迎呼萬岁。王升辇，詣奉天殿即皇帝位。复周王橚、齊王榑爵。壬申，葬建文皇帝。丁丑，殺齊泰、黄子澄、方孝孺，並夷其族。坐奸黨死者甚眾。戊寅，迁興宗孝康皇帝主於陵園，仍稱懿文太子。

　　秋七月壬午朔，大祀天地於南郊，奉太祖配。詔：「今年以洪武三十五年為纪，明年為永乐元年。建文中更改成法，一复旧制。山東、北平、河南被兵州縣，复徭役三年，未被兵者與鳳阳、淮安、徐、滁、揚三州蠲租一年，餘天下州縣悉蠲今年田租之半。」癸未，召前北平按察使陳瑛為左副都御史，盡复建文朝廢斥者官。甲申，复官制。癸巳，改封吳王允熥广澤王，衡主允熞懷恩王，徐王允熙敷惠王，随母妃吕氏居懿文太子陵園。癸卯，江陰侯吳高督河南、陕西兵备，抚安軍民。甲辰，尚書严震直、王钝，府尹薛正言等巡视山西、山東、河南、陕西。

　　八月壬子，侍讀解缙、編修黄淮入直文淵閣。尋命侍讀胡广，修撰楊榮，編修楊士奇，檢討金幼孜、故俨同入直，並預機務。執兵部尚書铁铉至，不屈，殺之。左軍都督劉真鎮遼東。丁巳，分遣御史察天下利弊。戊午，都督何福為征虏將軍，鎮宁夏，節制陕西行都司。都督同知韩观练兵江西，節制广東、福建。甲子，西平侯沐晟鎮云南。九月甲申，論靖難功，封丘福淇國公，朱能成國公，張武等侯者十三人，徐祥等伯者十一人。論欸附功，封驸馬都尉王宁為侯，茹瑺、陳瑄及都督同知王佐皆為伯。甲午，定功臣死罪减禄例。乙未，徙山西民無田者實北平，賜之钞，复五年，韩观為征南將軍，鎮广西。

　　冬十月丁巳，命北平州縣弃官避靖難兵者朱宁等二百一十九人入粟免死，戍興州。己未，脩《太祖實錄》。丙寅，鎮远侯顧成鎮貴州。壬申，徙封谷王橞於长沙。甲戌，詔从征將士掠民間子女者還其家。十一月壬辰，立妃徐氏為皇后。廢广澤王允熥、懷恩王允熞為庶人。十二月癸丑，蠲被兵州縣明年夏税。
永樂元年春正月己卯朔，禦奉天殿受朝賀，宴群臣及屬國使。乙酉，享太廟。辛卯，大祀天地於南郊。復周王橚、齊王榑、代王桂、岷王楩舊封。以北平為北京。癸巳，何定侯孟善鎮遼東。丁酉，宋晟為平羌將軍，鎮甘肅。二月庚戌，設北京留守行後軍都督府、行部、國子監，改北平曰順天府。乙卯，遣御史分巡天下，為定制。己未，徙封寧王權於南昌。貽書鬼力赤可汗，許其遣使通好。癸亥，耕耤田。乙丑，遣使徵尚師哈立麻於烏斯藏。己巳，振北京六府饑。辛未，命法司五日一引奏罪囚。壬申，瘞戰地暴骨。甲戌，高陽王高煦備邊開平。三月庚辰，江陰侯吳高鎮大同。壬午，改北平行都司為大寧都司，徙保定，始以大寧地畀兀良哈。戊子，平江伯陳瑄、都督僉事宣信充總兵官，督海運，餉遼東、北京，歲以為常。甲午，振直隸、北京、山東、河南饑。

夏四月丁未朔，安南胡氣襲陳氏封爵，遣使察實以聞。己酉，戶部尚書夏原吉治蘇、松、嘉、湖水患。辛未，岷王楩有罪，降其官屬。甲戌，襄城伯李濬鎮江西。五月丁丑，除天下荒田未墾者額稅。癸未，宥死罪以下，遞減一等。庚寅，捕山東蝗。丁酉，河南蝗，免今年夏稅。是月，再論靖難功，封駙馬都尉袁容等三人為侯。陳亨子懋等六人為伯。六月壬子，代王桂有罪，削其護衛。癸丑，遣給事中、御史分行天下，撫安軍民，有司好貪者逮治。丁巳，改上高皇帝、高皇后尊謚。戊辰，武安侯鄭亨鎮宣府。

秋七月庚寅，復貽書鬼力赤。八月己巳，發流罪以下墾北京田。甲戌，徙直隸蘇州等十郡、浙江等九省富民實北京。九月癸未，命寶源局鑄農器，給山東被兵窮民。庚寅，初遣中官馬彬使爪哇諸國。乙未，奪歷城侯盛庸爵，尋自殺。庚子，岷王楩有罪，削其護衛。

冬十一月乙亥朔，頒歷於朝鮮諸國，著為令。壬辰，罷遣浚河民夫。甲午，北京地震。乙未，命六科辦事官言事。丙申，韓觀討柳州山賊，平之。閏月丁卯，封胡為安南國王。

是年，始命內臣出鎮及監京營軍。朝鮮入貢者六，自是歲時貢賀為常。琉球中山、山北、山南，暹羅，占城，爪哇西王，日本，剌泥，安南入貢。

二年春正月乙卯，大祀天地於南郊。己巳，召世子高熾及高陽王高煦還京師。三月乙巳，賜曾棨等進士及第、出身有差。己酉，始選進士為翰林院庶吉士。庚戌，吏部請罪千戶違制薦士者，帝曰：“馬周不因常何進乎？果才，授之官，否則罷之可耳。”戊辰，改封敷惠王允熙甌寧王，奉懿文太子祀。

夏四月辛未朔，置東宮官屬。壬申，僧道衍為太子少師，復共姓姚，賜名廣孝。甲戌，立子高熾為皇太子，封高煦漢王，高燧趙王。壬午，封汪應祖為琉球國山南王。五月壬寅，豐城侯李彬鎮廣東，清遠伯王友充總兵官，率舟師巡海。六月丁亥，汰冗官。辛卯，振松江、嘉興、蘇州、湖州饑。甲午，封哈密安克帖木兒為忠順王。

秋七月壬戌，鄱陽民進書毀先賢，杖之，毀其書。丙寅，振江西、湖廣水災。八月丁酉，故安南國王陳日煃弟天平來奔。九月丙午，周王橚來朝，獻騶虞，百官請賀。帝曰：“瑞應依德而至，騶虞若果為祥，在朕更當修省。”丁卯，徙山西民萬戶實北京。命自今御史巡行察吏毋得摭拾人言，賢否皆具實跡以聞。

冬十月丁丑，河決開封。乙酉，蒲城、河津黃河清。是月，籍長興侯耿炳文家，炳文自殺。十一月甲辰，禦奉天門錄囚。癸丑，京師及濟南、開封地震，敕群臣修省。戊午，蠲蘇、松、嘉、湖、杭水災田租。十二月壬辰，同州、韓城黃河清。是月，下李景隆於獄。

是年，占城，別失八里，琉球山北、山南，爪哇，真臘入貢。暹羅，日本，琉球中山入貢者再。

三年春正月庚戌，大祀天地於南郊。甲寅，遣使責諭安南。庚申，復免順天、永平、保定田租二年。二月己巳，行部尚書雒僉以言事涉怨誹誅。癸未，趙王高燧居守北京。三月甲寅，免湖廣被水田租。

夏六月己卯，中官鄭和帥舟師使西洋諸國。庚辰，中官山壽等帥兵出雲州覘敵。甲申，夏原吉等振蘇、松、嘉、湖饑。免天下農民戶口食鹽鈔。庚寅，胡謝罪，請迎陳天平歸國。

秋九月丁酉，蠲蘇、松、嘉、湖水災田租，凡三百三十八萬石。丁巳，徙山西民萬戶實北京。

冬十月，盜殺駙馬都尉梅殷。丁卯，齊王榑有罪，三賜書戒之。戊子，頒《祖訓》於諸王。十二月戊辰，沐晟討八百，降之。庚辰，都督僉事黃中、呂毅以兵納陳天平於安南。

是年，蘇門答剌、滿剌加、古裏、浡泥來貢，封其長為王。日本貢馬，並俘獲倭寇為邊患者。爪哇東、西，占城，碟裏，日羅夏治，合貓裏，火州回回入貢。暹羅，琉球山南、山北入貢者再，琉球中山入貢者三。

四年春正月丁未，大祀天地於南郊。丙辰，初禦午朝，令群臣奏事得從容陳論。三月辛卯朔，釋奠於先師孔子。甲午，設遼東開原、廣寧馬市。乙巳，賜林環等進士及第、出身有差。丙午，胡襲殺陳天平於芹站，前大理卿薛巖死之，黃中等引兵還。

夏四月己卯，遣使購遺書。五月丁酉，振常州、廬州、安慶饑。庚戌，齊王榑有罪，削官屬護衛，留之京師。六月己未朔，日當食，陰雲不見，禮官請表賀，不許。丙寅，南陽獻瑞麥，諭禮部曰：“比郡縣屢奏祥瑞，獨比為豐年之兆。”命薦之宗廟。

秋七月辛卯，硃能為征夷將軍，沐晟、張輔副之，帥師分道討安南，兵部尚書劉俊參贊軍務，行部尚書黃福、大理卿陳洽督餉。詔曰：“安南皆朕赤子，惟黎季犛父子首惡必誅，他脅從者釋之。罪人既得，立陳氏子孫賢者。毋養亂，毋玩寇，毋毀廬墓，毋害禾稼，毋攘財貨掠子女，毋殺降。有一於此，雖功不宥。”乙巳，申誹謗之禁。閏月壬戌，詔以明年五月建北京宮殿，分遣大臣采木於四川、湖廣、江西、浙江、山西。八月丁酉，詔通政司，凡上書奏民事者，雖小必以聞。癸丑，齊王榑廢為庶人。九月戊辰，振蘇、松、常、杭、嘉、湖流民復業者十二萬余戶。

冬十月戊子，成國公硃能卒於軍，張輔代領其眾。乙未，克隘留關。庚子，沐晟率師會於白鶴。十一月己巳，甘露降孝陵松柏，醴泉出神樂觀，薦之太廟，賜百官。十二月辛卯，赦天下殊死以下。張輔大破安南兵於嘉林江。丙申，拔多邦城。丁酉，克其東都。癸卯，克西都，賊遁入海。辛亥，甌寧王允熙邸第火，王薨。

是年，暹羅，占城，於闐，浡泥，日本，琉球中山、山南、婆羅入貢。爪哇東、西，真臘入貢者再。別失八里入貢者三。琉球進閹人，還之，回回結牙曲進玉碗，卻之。

五年春正月丁卯，大祀天地於南郊。己巳，張輔大敗安南兵於木丸江。二月庚寅，出翰林學士解縉為廣西參議。三月丁巳，封尚師哈立麻為大實法王。辛巳，張輔大破安南兵於富良江。

夏四月己酉，振順天、河間、保定饑。五月甲子，張輔擒黎季犛、黎蒼獻京師，安南平，河南饑，逮治匿災有司。敕都察院，凡災傷不以實聞者罪之。六月癸未，以安南平，詔天下，置交阯布政司。己丑，山陽民丁玨訐其鄉人誹謗，擢為刑科給事中。甲午，詔自永樂二年六月後犯罪去官者，悉宥之。乙未，張輔移師會韓觀討潯、柳叛蠻。癸卯，命張輔訪交阯人才，禮遣赴京師。

秋七月乙卯，皇后崩。丁卯，河溢河南。八月乙酉，左都督何福鎮甘肅。庚子，錄囚，雜犯死罪減等論戍，流以下釋之。九月壬子，鄭和還。乙卯，禦奉天門，受安南俘，大賚將士。

冬十月，潯、柳蠻平。

是年，琉球中山、山南，婆羅，日本，別失八里，阿魯，撒馬兒罕，蘇門答剌，滿剌加，小葛蘭入貢。

六年春正月丁巳，岷王楩復有罪，罷其官屬。辛酉，大祀天地於南郊。二月丁未，除北京永樂五年以前逋賦，免諸色課程三年。三月癸丑，寧陽伯陳懋鎮寧夏。乙卯，除河南、山東、山西永樂五年以前逋賦。

夏四月丙申，始命雲南鄉試。五月壬戌夜，京師地震。六月庚辰，詔罷北京諸司不急之務及買辦，以甦民困；流民來歸者復三年。丁亥，張輔、沐晟還。

秋七月癸丑，論平交阯功，進封張輔英國公，沐晟黔國公，王友清遠侯，封都督僉事柳升安遠伯，余爵賞有差。八月乙酉，交阯簡定反，沐晟為征夷將軍，討之，劉俊仍參贊軍務。九月己酉，命刑部疏滯獄。癸亥，鄭和復使西洋。

冬十一月丁巳，錄囚。十二月丁酉，沐晟及簡定戰於生厥江，敗績，劉俊及都督僉事呂毅、參政劉昱死之。是月，柳升、陳瑄、李彬等率舟師分道沿海捕倭。

是年，鬼力赤為其下所弒，立本雅失裏為可汗。浡泥國王來朝。瓦剌，占城，於闐，暹羅，撒馬兒罕，榜葛剌，馮嘉施蘭，日本，爪哇，琉球中山、山南入貢。

七年春正月癸丑，賜百官上元節假十日，著為令。乙卯，大祀天地於南郊。二月乙亥，遣使於巡狩所經郡縣存問高年，八十以上賜酒肉，九十加帛。丙子，徵致仕知府劉彥才等九十二人分署府州縣。辛巳，以北巡告天地宗廟社稷。壬午，發京師，皇太子監國。張輔、王友率師討簡定。戊子，謁鳳陽皇陵。三月甲辰，次東平州，望祭泰山。辛亥，次景州，望祭恒山。乙卯，平安自殺。壬戌，至北京。癸亥，大賚官吏軍民。丙寅，詔起兵時將士及北京效力人民雜犯死罪鹹宥之，充軍者官復職，軍民還籍伍。壬申，柳升敗倭於青州海中，敕還師。

夏四月癸酉朔，皇太子攝享太廟。壬午，海寇犯欽州，副總兵李珪遣將擊敗之。閏月戊申，命皇太子所決庶務，六科月一類奏。丙辰，諭行在法司，重罪必五覆奏。五月己卯，營山陵於昌平，封其山曰天壽。乙未，封瓦剌馬哈木為順寧王，太平為賢義王，把禿孛羅為安樂王。六月壬寅，察北巡郡縣長吏，擢汶上知縣史誠祖治行第一，下易州同知張騰於獄。

辛亥，給事中郭驥使本雅失裏，為所殺。丁卯，斥御史洪秉等四人，詔自今御史勿用吏員。

秋七月癸酉，淇國公丘福為征虜大將軍，武成侯王聰、同安侯火真副之，靖安侯王忠、安平侯李遠為左、右參將，討本雅失裏。八月甲寅，丘福敗績於臚朐河，福及聰、真、忠、遠皆戰死。庚申，張輔敗賊於鹹子關。九月庚午朔，日有食之。張輔敗賊於太平海口。甲戌，贈北征死事李遠莒國公、王聰漳國公，遂決意親征。丙子，武安侯鄭亨率師巡邊。壬午，成安候郭亮備禦開平。

冬十月丁未，削丘福封爵，徙其家於海南。十一月戊寅，張輔獲簡定於美良，送京師，誅之。十二月庚戌，賜濟寧至良鄉民頻年遞運者田租一年。乙丑，召張輔還。

是年，滿剌加，哈烈，撒馬兒罕，火州，古裏，占城，蘇門答剌，琉球中山、山南入貢。暹羅、榜葛剌入貢者再。

八年春正月辛未，召寧陽侯陳懋隨征漠北。己卯，皇太子攝祀天地於南郊。癸巳，免去年揚州、淮安、鳳陽、陳州水災田租，贖軍民所鬻子女。二月辛丑，以北征詔天下，命戶部尚書夏原吉輔皇長孫瞻基留守北京。乙巳，皇太子錄囚，奏貰雜犯死罪以下，從之。丁未，發北京。癸亥，遣祭所過名山大川。乙丑，大閱。三月丁卯，清遠侯王友督中軍，安遠伯柳升副之，寧遠侯何福、武安侯鄭亨督左、右哨，寧陽侯陳懋、廣恩伯劉才督左、右掖，都督劉江督前哨。甲戌，次鳴鑾戍。乙亥，誓師。

夏四月庚申，次威虜鎮，以橐季駝所載水給衛士，視軍士皆食，始進膳。五月丁卯，更名臚朐河曰飲馬。甲戌，聞本雅失裏西奔，遂渡飲馬河追之。己卯，及於斡難河，大敗之，本雅失裏以七騎遁。丙戌，還次飲馬河，詔移師征阿魯臺。丁亥，回回哈剌馬牙殺都指揮劉秉謙，據肅州衛以叛，千戶硃迪等討平之。六月甲辰，阿魯臺偽降，命諸將嚴陣以待，果悉眾來犯。帝自將精騎迎擊。大敗之，追北百余裏。丁未，又敗之。己酉，班師。

秋七月丁卯，次開平。帝在軍，念士卒艱苦，每蔬食，是日宴賚，始復常膳。西寧侯宋琥鎮甘肅。辛巳，振安慶、徽州、鳳陽、鎮江饑。壬午，至北京，禦奉天殿受朝賀。甲午，論功行賞有差。八月壬寅，進封柳升安遠侯。乙卯，何福自殺。庚申，河溢開封。九月己巳，幸天壽山。

冬十月丁酉，發北京。是月，倭寇福州。十一月甲戌，至京師。十二月癸巳，阿魯臺遣使貢馬。戊午，陳季擴乞降，以為交阯右布政使，季擴不受命。

是年，失捏幹寇黃河東岸，寧夏都指揮王亻叔敗沒。浡泥、呂宋、馮嘉施蘭、蘇門答剌、榜葛剌入貢。占城貢象。琉球山南、爪哇、暹羅貢馬。琉球中山入貢者三。

九年春正月甲戌，大祀天地於南郊。丙子，柳升鎮寧夏。巳卯，張輔為征虜副將軍，會沐晟討交阯。丙戌，豐城侯李彬、平江伯陳瑄率浙江、福建兵捕海寇。二月辛亥，陳瑛有罪，下獄死。丙辰，詔赦交阯。丁巳，倭陷昌化千戶所。己未，工部尚書宋禮開會通河。三月甲子，賜蕭時中等進士及第、出身有差。壬午，浚祥符縣黃河故道。戊子，劉江鎮遼東。

夏六月乙巳，鄭和還自西洋。是月，下交阯右參議解縉於獄。

秋七月丙子，張輔敗賊於月常江。九月戊寅，諭法司，凡死罪必五覆奏。壬午，命屯田軍以公事妨農務者，免徵子粒，著為令。

冬十月乙未，寬北京謫徙軍民賦役。癸卯，封哈密兔力帖木兒為忠義王。乙巳，復修《太祖實錄》。十一月戊午，蠲陜西逋賦。癸亥，張輔敗賊於生厥江。丁卯，立皇長孫瞻基為皇太孫。壬申，韓觀為征夷副將軍，改鎮交阯，都指揮葛森鎮廣西。丙子，敕法司決遣罪囚毋淹滯。是月，遣使督瘞戰場暴骨。十二月壬辰，敕宥福余、朵顏、泰寧三衛罪，令入貢。閏月丁巳，命府部諸臣陳軍民利弊。

是年，浙江、湖廣、湖南、順天、揚州水，河南、陜西疫，遣使振之。滿剌加王來朝。爪哇、榜葛剌、古裏、柯枝、蘇門答剌、阿魯、彭亨、急蘭丹、南巫裏、暹羅入貢。阿魯臺來貢馬，別失八里獻文豹。琉球中山入貢者三。

十年春正月己丑，命入覲官千五百余人各陳民瘼，不言者罪之，言有不當勿問。丁酉，大祀天地於南郊。癸丑，振平陽饑，逮治布政使及郡縣官不奏聞者。二月辛酉，蠲山西、河南逋賦。庚辰，遼王植有罪，削其護衛。三月丁亥，豐城侯李彬討甘肅叛寇八耳思朵羅歹。戊子，賜馬鐸等進士及第、出身有差。甲辰，免北京水災租稅。

夏六月甲戌，諭戶部，凡郡縣有司及朝使目擊民艱不言者，悉逮治。

秋七月癸卯，禁中官干預有司政事。八月癸丑，張輔大破交阯賊於神投海。己未，敕邊將自長安嶺迤西迄洗馬林築石垣，深濠塹。

冬十月戊辰，獵城南武岡。十一月壬午，侍講楊榮經略甘肅。丙申，鄭和復使西洋。

是年，浡泥、占城、暹羅、滿剌加、榜葛剌、蘇門答剌、南浡利、球琉山南入貢。

十一年春正月辛己朔，日有食之，詔罷朝賀宴會。壬午，諭通政使、禮科給事中，凡朝覲官境內災傷不能聞為他人所奏者，罪之。辛卯，大祀天地於南郊。辛丑，豐城侯李彬鎮甘肅，召宋琥還。二月辛亥，始設貴州布政司。癸亥，令北京民戶分養孳生馬，著為令。甲子，幸北京，皇太孫從。尚書蹇義、學士黃淮、諭德楊士奇、洗馬楊溥輔皇太子監國。乙丑，發京師，命給事中、御史所過存間高年，賜酒肉及帛。丙寅，葬仁孝皇后於長陵。辛未，次鳳陽，謁皇陵。

夏四月己酉，至北京。五月丁未，曹縣獻騶虞，禮官請賀，不許。

秋七月戊寅，封阿魯臺為和寧王。八月甲子，北京地震。乙丑，鎮遠侯顧成討思州、靖州叛苗。九月壬午，詔自今郡縣官每歲春行視境內，蝗蝻害稼即捕絕之，不如詔者二司並罪。

冬十月丙寅，以璽書命皇太子錄囚。十一月戊寅，以野蠶繭為衾，命皇太子薦太廟。壬午，瓦剌馬哈木兵渡飲馬河，阿魯臺告警，命邊將嚴守備。甲申，寧陽侯陳懋，都督譚青、馬聚、硃崇巡寧夏、大同、山西邊，簡練士馬。尋命陜西、山西及潼關等五衛兵駐宣府，中都、遼東、河南三都指揮使司及武平等四衛兵會北京。乙巳，應城伯孫巖備開平。十二月壬子，張輔、沐晟大敗交阯賊於愛子江。

是年，馬哈木弒其主本雅失裏，立答裏巴為可汗。別失八里、滿剌加、占城、爪哇西王入貢。琉球中山入貢者四。琉球山南入貢者再。
十二年春正月庚寅，思州苗平。辛丑，發山東、山西、河南及鳳陽、淮安、徐、邳民十五萬，運糧赴宣府。二月己酉，大閱。庚戌，親征瓦剌，安遠侯柳升領大營，武安侯鄭亨領中軍，寧陽侯陳懋、豐城侯李彬領左、右哨，成山侯王通、都督譚青領左、右掖，都督劉江、硃榮為前鋒。庚申，振鳳翔、隴州饑，按長吏不言者罪。三月癸未，張輔俘陳季擴於老撾以獻，交阯平。庚寅，發北京，皇太孫從。

夏四月甲辰朔，次興和，太閱。己酉，頒軍中賞罰號令。庚戌，設傳令紀功官。丁卯，次屯雲谷，孛羅不花等來降。五月丁丑，命尚書、光祿卿、給事中為督陣官，察將士用命不用命者。六月甲辰，劉江遇瓦剌兵，戰於康哈裏孩，敗之。戊申，次忽蘭忽失溫，馬哈木帥眾來犯，大敗之，追至土剌河，馬哈木宵遁。庚戌，班師，宣捷於阿魯臺。戊午，次三峰山，阿魯臺遣使來朝。己巳，以敗瓦剌詔天下。

秋七月戊子，次紅橋。詔六師入關有踐田禾取民畜產者，以軍法論。己亥，次沙河，皇太子遣使來迎。八月辛丑朔，至北京，禦奉天殿受朝賀。丙午，蠲北京州縣租二年。戊午，賞從征將士。九月癸未，郭亮、徐亨備開平。丙戌，靖州苗平。甲午，費瓛鎮甘肅，劉江鎮遼東。閏月甲辰，以太子遣使迎駕緩，徵侍讀黃淮，侍講楊士奇，正字金問及洗馬楊溥、芮善下獄，未幾釋士奇復職。甲子，召吳高還。丁卯，都督硃榮鎮大同。

冬十一月甲辰，錄因。庚戌，廢晉王濟熺為庶人。庚申，蠲蘇、松、杭、嘉、湖水災田租四十七萬九千余石。

是年，泥八剌國沙的新葛來朝，封為王。彭亨、烏斯茂入貢。真臘進金縷衣。琉球中山王貢馬。榜葛剌貢麒麟。

十三年春正月丙午，塞居庸以北隘口。丁未，馬哈木謝罪請朝貢，許之。壬子，北京午門災。戊午，敕內外諸司蠲諸宿逋，將士軍官犯罪者悉宥之。二月癸酉，遣指揮劉斌、給事中張磐等十二人巡視山西、山東、大同、陜西、甘肅、遼東軍操練、屯政，核實以聞。甲戌，命行在禮部會試天下貢士。癸未，張輔等師還。戊子，論平交阯功，賞賚有差。三月己亥，策士於北京，賜陳循等進士及第、出身有差。丙午，廣西蠻叛，指揮同知葛森討平之。

夏四月戊辰，張輔鎮交阯。五月丁酉朔，日有食之。乙丑，鑿清江浦，通北京漕運。六月，振北京、河南、山東水災。

秋七月癸卯，鄭和還。乙巳，四川戎縣山都掌蠻平。八月庚辰，振山東、河南、北京順天州縣饑。九月壬戌，北京地震。

冬十月甲申，獵於近郊。壬辰，法司奏侵冒官糧者，帝怒，命戮之。及覆奏，帝曰：「朕過矣，仍論如律，自今死罪者皆五覆奏，著為令。」十二月，蠲順天、蘇州、鳳陽、浙江、湖廣、河南、山東州縣水旱田租。

是年，琉球山南、山北，爪哇西王，占城，古裏，柯枝，南渤利，甘巴裏，滿剌加，忽魯謨斯，哈密，哈烈，撒馬兒罕，火州，土魯番，蘇門答剌，俺都淮，失剌思入貢。麻林及諸番進麒麟、天馬、神鹿。琉球中山入貢者再。

十四年春正月己酉，北京、河南、山東饑，免永樂十二年逋租，發粟一百三十七萬石有奇振之。辛酉，都督金玉討山西廣靈山寇，平之。三月癸巳，都督梁福鎮胡廣、貴州。壬寅，阿魯臺敗瓦剌，來獻捷。

夏四月壬申，禮部尚書呂震請封禪。帝曰：「今天下雖無事，四方多水旱疾疫，安敢自謂太平。且《六經》無封禪之文，事不師古，甚無謂也。」不聽。乙亥，胡廣為文淵閣大學士。六月丁卯，都督同知蔡福等備倭山東。

秋七月丁酉，遣使捕北京、河南、山東州縣蝗。壬寅，河決開封。乙巳，錦衣衛指揮使紀綱有罪伏誅。八月癸酉旦，壽星見，禮臣請上表賀，不許。丁亥，作北京西宮。九月癸卯，京師地震。戊申，發北京。

冬下月丁丑，次鳳陽，祀皇陵。癸未，至自北京，謁孝陵。十一月壬寅，詔文武群臣集議營建北京。丙午，召張輔還。戊申，漢王高煦有罪，削二護衛。徙山東、山西、湖廣流民於保安州，賜復三年。十二月丁卯，鄭和復使西洋。

是年，占城、古裏、爪哇、滿剌加、蘇門答剌、南巫裏、浡泥、彭亨、錫蘭山、溜山、南渤利、阿丹、麻林、忽魯謨斯、柯枝入貢。琉球中山入貢者再。

十五年春正月丁酉，大祀天地於南郊。壬子，平江伯陳瑄督漕，運木赴北京。二月癸亥，谷王橞有罪，廢為庶人。丁卯，豐城侯李彬鎮交阯。壬申，泰寧侯陳珪董建北京，柳升、王通副之。三月丁亥，交阯始貢士至京師。丙申，雜犯死罪以下囚，輸作北京贖罪。丙午，漢王高煦有罪，徙封樂安州。壬子，北巡，發京師，皇太子監國。

夏四月己巳，次邾城。申禁軍士毋踐民田稼，有傷者除今年租。或先被水旱逋租，亦除之。癸未，西宮成。五月丙戌，至北京。六月丁酉，李彬討交阯賊黎核，斬之。己亥，中官張謙使西洋還。敗倭寇於金鄉衛。

秋八月甲午，甌寧人進金丹。帝曰：「此妖人也。令自餌之，毀其方舊。」九月丁卯，曲阜孔了廟成，帝親制文勒石。

冬十月，李彬敗交阯賊楊進江，斬之。十一月癸酉，禮部尚書趙羽兵部尚書，巡視塞北屯戍軍民利弊。

是年，西洋蘇祿東西峒王來朝。琉球中山、別失八里、琉球山南、真臘、氵孛泥、占城、暹羅、哈烈，撒馬兒人貢。

十六年春正月甲寅，交阯黎利反，都督硃廣擊敗之。甲戌，倭陷松門衛，按察司僉事石魯坐誅。興安伯徐亨、都督夏貴備開平。二月辛丑，交阯四忙縣賊殺知縣歐陽智以叛，李彬遣將擊走之。三月甲寅，賜李騏等進士及第、出身有差。都督僉事劉鑒備邊大同。夏五月庚戌，重修《太祖實錄》成。丁巳，胡廣卒。

秋七月己巳，敕責陜西諸司：「比聞所屬歲屢不登，致民流莩，有司坐視不恤，又不以聞，其咎安在。其速發倉儲振之。」贊善梁潛、司諫周冕以輔導皇太子有闕，皆下獄死。

冬十二月戊子，諭法司：「朕屢敕中外官潔己愛民，而不肖官吏恣肆自若，百姓苦之。夫良農必去稂莠者，為害苗也。繼今，犯贓必論如法。」辛丑，成山侯王通馳傳振陜西饑。

是年，暹羅、占城、爪哇、蘇門答剌、泥八剌、滿剌加、南渤利、哈烈、沙哈魯、千里達、撒馬兒罕入貢。琉球中山入貢者再。

十七年春二月乙酉，興安伯徐亨備興和、開平、大同。

夏五月丙午，都督方政敗黎利於可藍柵。六月壬午，免順天府去年水災田租。戊子，劉江殲倭寇於望海堝，封江廣寧伯。

秋七月庚申，鄭和還。八月，中官馬騏激交阯乂安土知府潘僚反。九月丙辰，慶雲見，禮臣請表賀，不許。

冬十二月庚辰，諭法司曰：「刑者，聖人所慎。匹夫匹婦不得其死，足傷天地之和，召水旱之災，甚非朕寬恤之意。自今，在外諸司死罪，鹹送京師審錄，三覆奏然後行刑。」乙未，工部侍郎劉仲廉核實交阯戶口田賦，察軍民利病。

是年，哈密、土魯番、失剌思、亦思弗罕、真臘、占城、哈烈、阿魯、南渤利、蘇門答剌、八答黑商、滿剌加入貢。琉球中山入貢者四。

十八年春正月癸卯，李彬及都指揮孫霖、徐謜敗黎利於磊江。閏月丙子，翰林院學士楊榮、金幼孜為文淵閣大學士。庚辰，擢人材，布衣馬麟等十三人為布政使、參政、參議。二月己酉，薄臺妖婦唐賽兒作亂，安遠侯柳升帥師討之。三月辛巳，敗賊於禦石柵寨，都指揮劉忠戰沒，賽兒逸去。甲申，山東都指揮僉事衛青敗賊於安丘，指揮王真敗賊於諸城，獻俘京師。戊子，山東布政使儲埏、張海，按察使劉本等坐縱盜誅。戊戌，以逗留徵柳升下吏，尋釋之。

夏五月壬午，左都督硃榮鎮遼東。庚寅，交阯參政侯保、馮貴禦賊，戰死。六月丙午，北京地震。

秋七月丁亥，徐亨備開平。八月丁酉朔，日有食之。九月己巳，召皇太子。丁亥，詔自明年改京師為南京，北京為京師。

冬十月庚申，李彬遣指揮使方政敗黎利於老撾。十一月戊辰，以遷都北京詔天下。是月，振青、菜饑。十二月己未，皇太子及皇太孫至北京。癸亥，北京郊廟宮殿成。

是年，始設東廠，命中官剌事。古麻剌朗王來朝。暹羅、占城、爪哇、滿剌加、蘇門答剌、蘇祿西王入貢。

十九年春正月甲子朔，奉安五廟神主於太廟。禦奉天殿受朝賀，大宴。甲戌，大祀天地於南郊。戊寅，大赦天下。癸巳，鄭和復使西洋。二月辛丑，都督僉事胡原帥師巡海捕倭。三月辛巳，賜曾鶴齡等進士及第、出身有差。

夏四月庚子，奉天、華蓋、謹身三殿災，詔群臣直陳闕失。乙巳，詔罷不便於民及不急諸務，蠲十七年以前逋賦，免去年被災田糧。己酉，萬壽節，以三殿災止賀。癸丑，蹇義等二十六人巡行天下，安撫軍民。五月乙丑，出建言給事中柯暹，御史何忠、鄭維桓、羅通等為知州。庚寅，令交阯屯田。

秋七月己巳，帝將北征，敕都督硃榮領前鋒，安遠侯柳升領中軍，寧陽侯陳懋領御前精騎，永順伯薛斌、恭順伯吳克忠領馬隊，武安侯鄭亨、陽武侯薛祿領左右哨，英國公張輔、成山侯王通領左右掖。八月辛卯朔，日有食之。

冬十一月辛酉，分遣中官楊實、御史戴誠等核天下庫藏出納之數。丙子，議北征軍餉，下戶部尚書夏原吉、刑部尚書吳中於獄，兵部尚書方賓自殺。辛巳，下侍讀李時勉於獄。甲申，發直隸、山西、河南、山東及南畿應天等五府，滁、和、徐三州丁壯運糧，期明年二月至宣府。

是年，瓦剌賢義王太平、安樂王把禿孛羅來朝。忽魯謨斯、阿丹、祖法兒、剌撒、不剌哇、木骨都東、古裏、柯枝、加異勒、錫蘭山、溜山、南渤利、蘇門答剌、阿魯、滿剌加、甘巴裏、蘇祿、榜葛剌、浡泥、古麻剌朗王入貢。暹羅入貢者再。

二十年春正月己未朔，日有食之，免朝賀，詔群臣修省。辛未，大祀天地於南郊。壬申，豐城侯李彬卒於交阯。二月乙巳，隆平侯張信、兵部尚書李慶分督北征軍餉，役民夫二十三萬五千有奇，運糧三十七萬石。三月丙寅，詔有司遇災先振後聞。乙亥，阿魯臺犯興和，都指揮王喚戰死。丁丑，親征阿魯臺，皇太子監國。戊寅，發京師。辛巳，次雞鳴山，阿魯臺遁。

夏四月乙卯，次雲州，大閱。五月乙丑，獵於偏嶺。丁卯，大閱。辛未，次西涼亭。壬申，大閱。乙酉，次開平。六月壬辰，令軍行出應昌，結方陣以進。癸巳，諜報阿魯臺兵攻萬全，諸將請分兵還擊，帝曰：「詐也。彼慮大軍搗其巢穴，欲以牽制我師，敢攻城哉。」甲午，次陽和谷，寇攻萬全者果遁去。

秋七月己未，阿魯臺棄輜重於闊欒海側北遁，發兵焚之，收其牲畜，遂旋師。謂諸將曰：「阿魯臺敢悖逆，恃兀良哈為羽翼也。當還師翦之。」簡步騎二萬，分五道並進。庚午，遇於屈裂兒河，帝親擊敗之，追奔三十里，斬部長數十人。辛未，徇河西，捕斬甚眾。甲戌，兀良哈余黨詣軍門降。是月，皇太子免南、北直隸、山東、河南郡縣水災糧芻共六十一萬有奇。八月戊戌，諸將分道者俱獻捷。辛丑，以班師詔天下。壬寅，鄭亨、薛祿守開平。鄭和還。九月壬戌，至京師。癸亥，下左春坊大學士楊士奇於獄。丙寅，下吏部尚書蹇義、禮部尚書呂震於獄，尋俱釋之。辛未，錄從征功，封左都督硃榮武進伯，都督僉事薛貴安順伯。

冬十月癸巳，分遣中官及朝臣八十人核天下倉糧出納之數。十二月辛卯，硃榮鎮遼東。閏月戊寅，乾清宮災。

是年，暹羅、蘇門答剌、阿丹等國遣使隨貢方物。占城、琉球中山、卜花兒、哈密、瓦剌、土魯番、爪哇入貢。

二十一年春正月乙未，大禮天地於南郊。癸卯，交阯參將榮昌伯陳智追敗黎利於車來。二月己巳，都指揮使鹿榮討柳州叛蠻，平之。三月庚子，御史王愈等會決重囚，誤殺無罪四人，坐棄市。

夏五月癸未，免開封、南陽、衛輝、鳳陽等府去年水災田租。己丑，常山護衛指揮孟賢等謀逆，伏誅。六月庚戌朔，日有食之。

秋七月戊戌，復親征阿魯臺，安遠侯柳升、遂安伯陳英領中軍，武安侯鄭亨、保定侯孟瑛領左哨，陽武侯薛祿、新寧伯譚忠領右哨，英國公張輔、安平伯李安領左掖，成山侯王通、興安伯徐亨領右掖，寧陽侯陳懋領前鋒。庚子，釋李時勉，復其官。辛丑，皇太子監國。壬寅，發京師。戊申，次宣府，敕居庸關守將止諸司進奉。八月己酉，大閱。庚申，塞黑峪、長安嶺諸邊險要。丁丑，皇太子免兩京、山東郡縣水災田租。九月戊子，次西陽河。癸巳，聞阿魯臺為瓦剌所敗，部落潰散，遂駐師不進。

冬十月甲寅，次上莊堡，迤北王子也先土幹帥所部來降，封忠勇王，賜姓名金忠。庚午，班師。十一月甲申，至京師。

是年，錫蘭山王來朝，又遣使入貢。占城、古裏、忽魯謨斯、阿丹、祖法兒、剌撒、不剌哇、木骨都束、柯枝、加異勒、溜山、南渤利、蘇門答剌、阿魯、滿剌加、失剌思、榜葛剌、琉球中山入貢。

二十二年春正月甲申，阿魯臺犯大同、開平，詔群臣議北征，敕邊將整兵俟命。丙戌，徵山西、山東、河南、陜西、遼東五都司及西寧、鞏昌、洮、岷各衛兵，期三月會北京及宣府。戊子，大祀天地於南郊。癸巳，鄭和復使西洋。三月戊寅，大閱，諭諸將親征。命柳升、陳英領中軍，張輔、硃勇領左掖，王通、徐亨領右掖，鄭亨、孟瑛領左哨，薛祿、譚忠領右哨、陳懋、金忠領前鋒。己卯，賜邢寬等進士及第、出身有差。

夏四月戊申，皇太子監國。己酉，發京師。庚午，次隰寧，諜報阿魯臺走答蘭納木兒河，遂趨進師。五月己卯，次開平，使使招諭阿魯臺諸部。乙酉，瘞道中遺骸。丁酉，宴群臣於應昌，命中官歌太祖禦制詞五章，曰：「此先帝所以戒後嗣也，雖在軍旅何敢忘。」己亥，次威遠州。復宴群臣，自制詞五章，命中官歌之。皇太子令兔廣平、順德、揚州及湖廣、河南郡縣水災田租。六月庚申，前鋒至答蘭納木兒河，不見敵，命張輔等窮搜山谷三百里無所得，進駐河上。癸亥，陳懋等引兵抵白邙山，以糧盡還。甲子，班師，命鄭亨等以步卒西會於開平。壬申夜，南京地震。

秋七月庚辰，勒石於清水源之崖。戊子，遣呂震以旋師諭太子，詔告天下。己丑，次蒼崖戍，不豫。庚寅，至榆木川，大漸。遺詔傳位皇太子，喪禮一如高皇帝遺制。辛卯，崩，年六十有五。太監馬雲密與大學士楊榮、金幼孜謀，以六軍在外，秘不發喪，熔錫為椑以斂，載以龍舉，所至朝夕上膳如常儀。壬辰，楊榮偕禦馬監少監海壽馳訃皇太子。壬寅，次武平鎮，鄭亨步軍來會。八月甲辰，楊榮等至京師，皇太子即日遣太孫奉迎於開平。己酉，次雕鶚谷，皇太孫至軍中發喪。壬子，及郊，皇太子迎入仁智殿，加殮納辛宮。九月壬午，上尊謚曰體天弘道高明廣運聖武神功純仁至孝文皇帝，廟號太宗，葬長陵。嘉靖十七年九月，改上尊謚曰啟天弘道高明肇運聖武神功純仁至孝文皇帝，廟號成祖。

贊曰：「文皇少長習兵，據幽燕形勝之地，乘建文孱弱，長驅內向，奄有四海。即位以後，躬行節儉，水旱朝告夕振，無有壅蔽。知人善任，表裏洞達，雄武之略，同符高祖。六師屢出，漠北塵清。至其季年，威德遐被，四方賓服，明命而入貢者殆三十國。幅隕之廣，遠邁漢、唐。成功駿烈，卓乎盛矣。然而革除之際，倒行逆施，慚德亦曷可掩哉。
仁宗敬天體道純誠至德弘文欽武章聖達孝昭皇帝，諱高熾，成祖長子也。母仁孝文皇后，夢冠冕執圭者上謁。寤而生帝。幼端重沉靜，言動有經。稍長習射，發無不中。好學問，從儒臣講論不輟。

　　洪武二十八年，冊為燕世子。嘗命與秦、晉、周三世子分閱衛士，還獨後。問之。對曰：「旦寒甚，俟朝食而後閱，故後。」又命分閱章奏，獨取切軍民利病者白之。或文字謬誤，不以聞。太祖指示之曰：「兒忽之耶？」對曰：「不敢忽，顧小過不足瀆天聽。」又嘗問：「堯、湯時水旱，百姓奚恃？」對曰：「恃聖人有恤民之政。」太祖喜曰：「孫有君人之識矣！」

　　成祖舉兵，世子守北平，善拊士卒，以萬人拒李景隆五十萬眾，城賴以全。先是，郡王高煦、高燧俱以慧黠有寵於成祖。而高煦從軍有功，宦寺黃儼等復党高燧，陰謀奪嫡，譖世子。會朝廷賜世子書，為離間。世子不啟緘，馳上之。而儼先潛報成祖曰：「世子與朝廷通，使者至矣。」無何，世子所遣使亦至。成祖發書視之，乃歎曰：「幾殺吾子。」成祖踐阼，以北平為北京，仍命居守。

　　永樂二年二月，始召至京，立為皇太子。成祖數北征，命之監國，裁決庶政。四方水旱饑饉，輒遣振恤，仁聞大著。而高煦、高燧與其黨日伺隙讒構。或問太子：「亦知有讒人乎？」曰：「不知也，吾知盡子職而已。」

　　十年，北征還，以太子遣使後期，且書奏失辭，悉徵宮僚黃儼等下獄。

　　十五年，高煦以罪徙樂安。明年，黃儼等復譖太子擅赦罪人，宮僚多坐死者。侍郎胡濙奉命察之，密疏太子誠敬孝謹七事以聞，成祖意乃釋。其後黃儼等謀立高燧，事覺伏誅，高燧以太子力解得免，自是太子始安。

　　二十二年七月，成祖崩於榆木川。八月甲辰，遺詔至，遣皇太孫迎喪開平。丁未，出夏原吉等於獄。丁巳，即皇帝位。大赦天下，以明年為洪熙元年。罷西洋寶船、迤西市馬及雲南、交阯採辦。戊午，復夏原吉、吳中官。己未，武安侯鄭亨鎮大同，保定侯孟瑛鎮交阯，襄城伯李隆鎮山海，武進伯朱榮鎮遼東。復設三公、三孤官，以公、侯、伯、尚書兼之。進楊榮太常寺卿，金幼孜戶部侍郎，兼大學士如故，楊士奇為禮部左侍郎兼華蓋殿大學士，黃淮通政使兼武英殿大學士，俱掌內制，楊溥為翰林學士。辛酉，鎮遠侯顧興祖充總兵官，討廣西叛蠻。甲子，汰冗官。乙丑，召漢王高煦赴京。戊辰，官吏謫隸軍籍者放還鄉。己巳，詔文臣年七十致仕。九月癸酉，交阯都指揮方政與黎利戰於茶籠州，敗績，指揮同知伍雲力戰死。丙子，召尚書黃福於交阯。庚辰，河溢開封，免稅糧，遣右都御史王彰撫恤之。壬午，敕自今官司所用物料於所產地計直市之，科派病民者罪不宥。癸未，禮部尚書呂震請除服，不許。乙酉，增諸王歲祿。丙戌，以風憲官備外任，命給事中蕭奇等三十五人為州縣官。丁亥，黎利寇清化，指揮同知陳忠戰死。戊子，始設南京守備，以襄城伯李隆為之。乙未，散畿內民所養官馬於諸衛所。戊戌，賜吏部尚書蹇義及楊士奇、楊榮、金幼孜銀章各一，曰「繩愆糾繆」，諭以協心贊務，凡有闕失當言者，用印密封以聞。

　　冬十月壬寅，罷市民間金銀，革兩京戶部行用庫。癸卯，詔天下都司衛所修治城池。戊申，通政使請以四方雨澤章奏送給事中收貯。帝曰：「祖宗令天下奏雨澤，欲知水旱，以施恤民之政。積之通政司，既失之矣，今又令收貯，是欲上之人終不知也。自今奏至即以聞。」己酉，冊妃張氏為皇后。壬子，立長子瞻基為皇太子。封子瞻埈為鄭五，瞻墉越王，瞻墡襄王，瞻堈荊王，瞻墺淮王，瞻塏滕王，瞻垍梁王，瞻埏衛王。乙卯，詔中外官舉賢才，嚴舉主連坐法。丁巳，令三法司會大學士、府、部、通政、六科於承天門錄囚，著為令。庚申，增京官及軍士月廩。丁卯，擢監生徐永潛等二十人為給事中。十一月壬申朔，詔禮部：「建文諸臣家屬在教坊司、錦衣衛、浣衣局及習匠、功臣家為奴者，悉宥為民，還其田土。言事謫戍者亦如之。」癸酉，詔有司：「條政令之不便民者以聞，凡被災不即請振者，罪之。」阿魯台來貢馬。甲戌，詔羣臣言時政闕失。乙亥，赦兀良哈罪。始命近畿諸衛官軍更番詣京師操練。丙子，遣御史巡察邊衛。癸未，遣御史分巡天下，考察官吏。丙戌，賜戶部尚書夏原吉「繩愆糾繆」銀章。己丑，禮部奏冬至節請受賀，不許。庚寅，敕諸將嚴邊備。辛卯，禁所司擅役屯田軍士。壬辰，都督方政同榮昌伯陳智鎮交阯。是月，諭蹇義、楊士奇、夏原吉、楊榮、金幼孜曰：「前世人主，或自尊大，惡聞直言，臣下相與阿附，以至於敗。聯與卿等當用為戒。」又諭士奇曰：「頃羣臣頗懷忠愛，朕有過方自悔，而進言者已至，良愜朕心。」十二月癸卯，宥建文諸臣外親全家戍邊者，留一人，餘悉放還。辛亥，揭天下三司官姓名於奉天門西序。癸丑，免被災稅糧。庚申，葬文皇帝於長陵。丙寅，鎮遠侯顧興祖破平樂、潯州蠻。

　　是年，丁闐、琉球、占城、哈密、古麻剌朗、滿剌加、蘇祿、瓦剌入貢。

　　洪熙元年春正月壬申朔，御奉天門受朝，不舉樂。乙亥，敕內外羣臣修舉職業。己卯，享太廟。建弘文閣，命儒臣入直，楊溥掌閣事。癸未，以時雪不降，敕羣臣修省。丙戌，大祀天地於南郊。奉太祖、太宗配。壬辰，朝臣予告歸省者賜鈔有差，著為令。己亥，布政使周幹、按察使胡概、參政葉春巡視南畿、浙江。二月辛丑，頒將軍印於諸邊將。戊申，祭社稷。命太監鄭和守備南京。丙辰，耕耤田。丙寅，太宗神主祔太廟。是月，南京地屢震。三月壬申，前光祿署丞權謹以孝行擢文華殿大學士。丁丑，求直言。戊子，隆平饑，戶部請以官麥貸之。帝曰：「即振之，何貸為。」己丑，詔曰：「刑者所以禁暴止邪，導民於善，非務誅殺也。吏或深文傅會，以致冤濫，朕深憫之。自今其悉依律擬罪。或朕過於嫉惡，法外用刑，法司執奏，。五奏不允，同三公、大臣執奏，必允乃已。諸司不得鞭囚背及加入宮刑。有自宮者以不孝論。非謀反。勿連坐親屬。古之盛世，采聽民言，用資戒儆。今奸人往往摭拾，誣為誹謗，法吏刻深，鍛練成獄。刑之不中，民則無措，其餘誹謗禁，有告者一切勿治。」庚寅，陽武侯薛祿為鎮朔大將軍，率師巡開平、大同邊。辛卯，參將安平伯李安與榮昌伯陳智同鎮交阯。戊戌，將還都南京，詔北京諸司悉稱行在，復北京行部及行後軍都督府。是月，南京地屢震。

　　夏四月壬寅，帝聞山東及淮、徐民乏食，有司徵夏稅方急，乃御西角門詔大學士楊士奇草詔，免今年夏稅及科糧之半。士奇言：「上恩至矣，但須戶、工二部預聞。」帝曰：「救民之窮當如救焚拯溺，不可遲疑。有司慮國用不足，必持不決之意。」趣命中官具楮筆，令士奇就門樓書詔。帝覽畢，即用璽付外行之。顧士奇曰：「今可語部臣矣。」設北京行都察院。壬子，命皇太子謁孝陵，遂居守南京。戊午，如天壽山，謁長陵。己未，還宮。是月，振河南及大名饑。南京地屢震。五月己卯，侍讀李時勉、侍講羅汝敬以言事改御史，尋下獄。庚辰，帝不豫，遣使召皇太子於南京。辛巳，大漸，遺詔傳位皇太子。是日，崩於飲安殿，年四十有八。

　　秋七月己巳，上尊諡，廟號仁宗，葬獻陵。

　　贊曰：「當靖難師起，仁宗以世子居守，全城濟師。其後成祖乘輿，歲出北征，東宮監國，朝無廢事。然中遘媒孽，瀕於危疑者屢矣，而終以誠敬獲全。善乎其告人曰「吾知盡子職而已，不知有讒人也」，是可為萬世子臣之法矣。在位一載。用人行政，善不勝書。使天假之年，涵濡休養，德化之盛，豈不與文、景比隆哉。
　宣宗憲天崇道英明神聖欽文昌武寬仁純孝章皇帝，諱瞻基，仁宗長子也。母誠孝昭皇后。生之前夕，成祖夢太祖授以大圭曰：「傳之子孫，永世其昌。」即彌月，成祖見之曰：「兒英氣溢面，符吾夢矣。」比長，嗜書，智識傑出。

　　永樂七年，從幸北京，令觀農具及田家衣食，作《務本訓》授之。八年，成祖征沙漠，命留守北京。九年十一月，立為皇太孫，始冠。自是，巡幸征討皆從。嘗命學士胡廣等即軍中為太孫講論經史。每語仁宗曰：「此他日太平天子也。」仁宗即位，立為皇太子。

　　夏四月，以南京地屢震，命往居守。五月庚辰，仁宗不豫，璽書召還。六月辛丑，還至良鄉，受遺詔，入宮發喪。庚戌，即皇帝位。大赦天下，以明年為宣德元年。辛亥，諭邊將嚴守備。甲寅，趣中官在外採辦者還，罷所市物。

　　秋七月乙亥，尊皇后為皇太后，立妃胡氏為皇后。辛卯，鎮遠侯顧興祖討大藤峽蠻，平之。乙未，諭法司慎刑獄。閏月戊申，安順伯薛貴、清平伯吳成、都督馬英、都指揮梁成帥師巡邊。乙丑，楊溥入直文淵閣。八月戊辰，都指揮李英討安定曲先叛番，大敗之，定定王桑兒加失夾詣闕謝罪。壬申，詔內外群臣舉廉潔公正堪牧民者。癸未，大理卿胡概、參政葉春巡撫南畿、浙江。設巡撫自此始。九月壬寅，葬昭皇帝于獻陵。

　　冬十月戊寅，南京地震，戊子，敕公、侯、伯、五府、六部、大學士、給事中審覆重囚。十一月戊戌，顧興祖討平思恩蠻。辛酉，恭祿為鎮朔大將軍巡邊。十二月甲申，顧興祖討平宜山蠻。

　　是年，哈密回回、滿剌撒丁、占城、琉球中山、爪哇、烏斯藏、瓦剌、浡泥入貢。

　　宣德元年春正月癸卯，享太廟。丁未，太祀天地於南郊。癸丑，赦死罪以下運糧宣府自贖。己未，遣恃郎黃宗載十五人清理天下軍伍。後遣使，著為令。二月戊辰，祭社稷。丁丑，耕耤田。丙戌，謁長陵、獻陵。丁亥，還宮。三月己亥，榮昌伯陳智、都督方政討黎利，敗績於茶籠州，乂安知府琴彭死之。癸丑，行在禮部侍郎張瑛兼華蓋殿大學士，直文淵閣。

　　夏四月乙丑，成山侯王通為征夷將軍充總兵官，討黎利，尚書陳洽參贊軍務，陳智、方政奪官從立功。五月甲午朔，錄囚。丙申，詔赦交阯，許黎利自新。丙午，敕郡縣瘞遺骸。庚申，召薛祿還。

　　秋七月癸巳，京師地震，乙未，免山東夏稅。己亥，諭六科，凡中官傳旨，必覆奏始行。壬子，罷湖廣采木。八月壬戌，漢王高煦反。丙寅，宥武臣殊死以下罪，復其官。己巳，親征高煦，命鄭王瞻、襄王瞻墡居守，陽武侯薛祿、清平伯吳成將前鋒，大賚五軍將士。辛未，發京師。辛巳，至樂安，帝兩遣書諭降，又以敕系矢射城中諭禍福。壬午，高煦出降。癸未，改樂安曰武定州。乙酉，班師。九丙申。」至自武定州，錮高煦於西內。戊戌，法司鞫高煦同謀者，詞連晉王、趙王，詔勿問。

　　冬十月戊寅，釋李時勉，復為侍讀。十一月乙未，成山侯王通擊黎利於應平，敗績，尚書陳洽死之。十二月辛酉，免六師所過秋糧。辛未，錄囚，宥免三千餘人。乙酉，征南將軍總兵官黔國公沐晟帥興安伯徐亨、新甯伯譚忠，征虜副將軍安遠侯柳升帥保定伯梁銘都督崔聚，由雲南、廣西分道討黎利，兵部尚書李慶參贊軍務。

　　是年，爪哇、暹羅、琉球、蘇門答剌、滿剌加、白葛達、撒馬兒罕、土魯番、哈密、烏斯藏入貢。

　　二年春正月庚子，大祀天地於南郊。丁未，有司奏歲問囚數。帝謂百姓輕犯法，由於教化未行，命申教化。二月癸亥，行在戶部待郎陳山為本部尚書兼謹身殿大學士，直文淵閣。乙丑，黎利攻交阯城，王通擊敗之。三月辛卯，賜馬愉等進士及第、出身秀差。

　　夏四月庚申，黎利陷昌江，都指揮李任，指揮顧福、劉順，知府劉子輔，中官馮智死之。甲子，晉王濟熿有罪，廢為庶人。己巳，王通許黎利和。五月癸巳，薛祿督餉開平。己亥，仁宗神主祔太廟。丙午，錄囚。六月戊寅，錄囚。

　　秋七月己亥，黎利陷隘留關，鎮遠侯顧興祖擁兵不救，逮治之。庚子，錄囚。辛丑，命都督同知陳懷充總兵官，帥師討松潘蠻。丁未，薛祿敗敵於開平。八月甲子，黃淮致仕。免兩京、山西、河南州縣被災稅糧。九月壬辰，錄囚。乙未，柳升師次倒馬坡，遇伏戰死。是日，保定伯梁銘病卒。丙申，尚書李慶病卒。師大潰，參將崔聚，郎中史安，主事陳鏞、李宗昉死之。

　　冬十月戊寅，王通棄交阯，與黎利盟。十一月乙酉，赦黎利，遣侍郎李琦、羅汝敬立陳暠為安南國王，悉如文武吏士還。己亥，以皇長子生大赦天下，免明年稅糧三之一。十二月丁丑，振陝西饑。並給絹布十五萬疋。

　　是年，爪哇、占城、暹羅、琉球、瓦剌、哈密、亦力把裏、撒馬兒罕入貢。

　　三年春正月甲午，大祀天地於南郊。丙申，陳懷平松潘蠻。二月戊午，立皇長子祁鎮為皇太子。是月，作《帝訓》成。三月癸未，廢皇后胡氏，立貴妃孫氏為皇后。壬辰，錄囚。

　　夏四月癸亥，敕凡官民建言章疏，尚書、都御史、給事中會議以聞，勿諱。閏月壬寅，錄囚。免山西旱災稅糧。甲辰，命有司振恤。庚戌，論棄交阯罪，王通等及布政使弋謙、中官山壽、馬騏下獄論死，籍其家，鎮遠侯顧興祖並下獄。五月壬子，李琦、羅汝敬還。黎利表陳暠卒，子孫並絕，乞守國俟命。辛酉，錄囚。己巳，復遣羅汝敬等諭黎利立陳氏後。辛未，贈交阯死事諸臣。壬申，免北京被災夏稅。六月丙戌，免陝西被災夏稅。丁未，都御史劉觀巡視河道。

　　秋七月戊辰，錄囚。八月辛卯，罷北京行部及行後軍都督府。丁未，帝自將巡邊。九月辛亥，次右門驛。兀良哈寇會州，帝帥精卒三千人往擊之。己卯，出喜峰口，擊寇於寬河。帝親射其前鋒，殪三人，兩翼軍併發，大破之。寇望見黃龍旂，下馬羅拜請降，皆生縛之，斬渠酋。甲子，班師。癸酉，至自喜峰口。

　　冬十一月癸酉，錦衣指揮鐘法保請采珠東莞，帝曰：「是欲擾民以求利也」，下之獄。十二月庚子，廣西總兵官山雲討擒忻城蠻。

　　是年，占城、暹羅、爪哇、琉球、瓦剌、哈密、安南、曲先、土魯番、亦力把裏、撒馬兒罕入貢。

　　四年春正月，兩京地震。己未，大祀天地於南郊。二月己丑，南京獻騶虞二，禮部請表賀，不許。三月甲戌，遣李琦再諭黎利訪立陳氏後。

　　夏四月辛巳，山雲討平柳、潯蠻。戊子，工部尚書黃福、平江伯陳瑄經略漕運。五月壬子，錄囚。六月甲午，罷文吏犯贓贖罪例。己亥，寇犯開平，鎮撫張信等戰死。庚子，薛祿督餉開平。

　　秋七月己未，幸文淵閣。八月己卯，起復楊溥。九月癸亥，釋顧興祖於獄。

　　冬十月庚辰，幸文淵閣。癸未，以天寒諭法司錄囚。丙戌，制《猗蘭操》賜廷臣，諭以薦賢為國之道。庚寅，張瑛、陳山罷。甲午，閱武於近郊。乙未，獵於峪口。戊戌，還宮。十一月癸卯，薛祿及恭順侯吳克忠帥師巡宣府。十二月乙亥，京師地震。壬辰，罷中官松花江造船。

　　是年，爪哇、占城、琉球、榜葛刺、哈密、土魯番、亦力把裏、撒馬兒罕入貢。

　　五年春正月癸丑，大祀天地於南郊。戊辰，尚書夏原吉卒。二月壬辰，罷工部采木。癸巳，頒寬恤之令，省災傷，寬馬政，免逋欠薪芻，招流民賜復一年，罷採買，減官田舊科十之三，恤工匠，禁司倉官包納，戒法司慎刑獄。乙未，奉皇太后謁陵。三月戊申，道見耕者，下馬問農事，取耒三推，顧侍臣曰：「朕三推巳不勝勞，況吾民終歲勤動乎。」命賜所過農民鈔，己酉，還宮。辛亥，李琦還，黎利稱陳氏無後，上表請封。丙辰，免山西去歲被災田租。丁巳，賜林震等進士及第、出身有差。

　　夏四月戊寅，薛祿帥師築赤城、雕鶚、雲州、獨石、團山城堡。五月癸卯，追奪贓吏誥敕，著為令。丙辰，修預備倉，出官錢收糴備荒。癸亥，擢郎中況鐘、御史何文淵九人為知府，賜敕遣之。六月己卯，遣官捕近畿蝗，諭戶部曰：「往年捕蝗之使害民不減於蝗，宜知此弊。」因作《捕蝗詩》示之。

　　秋七月癸亥，甄別守令。八月己巳朔，日食，陰雨不見，禮官請表賀，不許。九月丙午，擢御史于謙、長史周忱六人為侍郎，巡撫兩京、山東、山西、河南、江西、浙江、湖廣。乙卯，巡近郊。己未，還宮。

　　冬十月乙亥，阿魯台犯遼東，遼海衛指揮同知皇甫斌力戰死。丙子，巡近郊。己卯，獵於坌道。丙戌，至洗馬林，遍閱城堡兵備。壬辰，還宮。十二月癸巳，曲先叛番平。閏月己未，敕內外諸司，久淹獄囚者罪之。

　　是年，占城、琉球、爪哇、瓦剌、哈密、罕東、土魯番、撒馬兒罕、亦力把裏入貢。

　　六年春正月丁丑，大祀天地於南郊。庚辰，大雨雷電。二月丁酉，侍郎羅汝敬督陝西屯田。己亥，浚金龍口，引河達徐州以便漕。三月乙亥，命吏部考察外官自布政、按察二司始，著為令。

　　夏四月己酉，侍郎柴車經理山西屯田。六月己亥，遣使詔黎利權署安南國事。

　　秋七月己巳，錄囚。壬午，許朵顏三衛市易。冬十月甲辰，陳懷平松潘蠻。十一月丙子，始命官軍兌運民糧。乙酉，分遣御史往逮貪暴中官袁琦等。十二月乙未，袁琦等十一人棄市，榜其罪示天下。丁未，金幼孜卒。庚戌，遣御史巡視寧夏甘州屯田水利。

　　是年，占城、琉球、瓦剌、哈密、蘇門答剌、亦力把裏入貢。

　　七年春正月辛酉朔，日有食之，免朝賀。癸酉，大祀天地於南郊。二月甲午，以春和諭法司錄囚。三月庚申，下詔行寬恤之政。辛酉，諭禮部曰：「朕以官田賦重，十減其三。乃聞異時蠲租詔下，戶部皆不行，甚者戒約有司，不得以詔書為辭。是廢格詔令，使澤不下究也。自今令在必行，毋有所遏。」

　　夏四月辛丑，免山西逋賦。壬寅，募商中鹽輸粟入邊。六月癸卯，錄囚。癸丑，罷中官入番市馬。是月，作《官箴》成，凡三十五篇，示百官。

　　秋八月乙未，敕京官三品以上舉才行文學之士，吏部、都察院黜方面有司不職者。九月庚午，諸將巡邊。是秋，免兩畿及嘉興。湖州水災稅糧。

　　冬十一月辛酉，召督漕平江伯陳瑄、侍郎趙新等歲終至京議糧賦利弊。

　　是年，占城、琉球、哈密、哈烈、瓦剌、亦力把裏入貢。

　　八年春正月丁卯，大祀天地於南郊。二月壬子，錄囚，宥免五千餘人。三月丙辰，賜曹鼐等進士及第、出身有差。庚辰，諭內外優恤軍士，違者風憲官察奏罪之。是春，以兩京、河南、山東、山西久旱，遣使振恤。

　　夏四月戊戌，詔蠲京省被災逋和、雜課，免今年夏稅，賜復一年。理冤獄。減殊死以下，赦軍匠在逃者罪。有司各舉賢良方正一人。巡按御史、按察使糾貪酷吏及使臣生事者。五月丁巳，總兵官都督蕭授討平貴州烏羅蠻。丁卯，山雲討平宜山蠻。六月乙酉，禱雨不應，作《閔旱詩》示群臣。辛丑，詔中外疏決罪囚。是夏，復振兩京、河南、山東、山西、湖廣饑，免稅糧。

　　秋七月壬申，免江西水災稅糧。八月癸巳，汰京師冗官。閏月辛亥，西域貢麒麟。戊午，景星見。禮官請表賀，皆不許。九月乙酉，遣官錄天下重囚。己亥，阿魯台部昝卜寇涼州，總兵官劉廣擊斬之。

　　冬十二月乙亥，諭法司宥京官過犯。

　　是年，暹羅、占城、琉球、安南、滿剌加、天方、蘇門答剌、古裏、柯枝、阿丹、錫蘭山、佐法兒、甘巴里、加異勒、忽魯謨斯、哈密、瓦剌、撒馬兒罕、亦力把裏入貢。

　　九年春正月辛卯，大祀天地於南郊。二月庚戌，振鳳陽、淮安、揚州、徐州饑。乙卯，申兩京、山東、山西、河南寬恤之令。三月戊寅，山雲討症思恩叛蠻。

　　夏四月己未，黎利死，子麟來告喪，命麟權署安南國事。戊辰，錄囚。五月壬午，瘞暴骸。

　　秋七月甲申，遣給事中、御史、錦衣衛官督捕兩畿、山東、山西、河南蝗。八月庚戌，振湖廣饑。甲子，敕兩京、湖廣、江西、河南巡撫、巡按御史、三司官行視災傷，蠲秋糧十之四。乙丑，罷工部採辦。己巳，瓦剌脫歡攻殺阿魯台，來告捷。九月癸未，自將巡邊。乙酉，度居庸關。丙戌，獵於坌道。乙未，阿魯臺子阿卜只俺來貴。丁酉，至洗馬林，閱城堡兵備。己亥，大獵。

　　冬十月丙午，還宮。丙辰，都督方政討平松潘叛蠻。甲子，罷陝西市馬。丁卯，兩畿、浙江、湖廣、江西饑，以應運南京及臨清倉粟振濟。十一月戊戌，停刑。庚子，免四川被災稅糧。十二月甲子，帝不豫，衛王瞻埏攝享太廟。

　　是年，暹羅、占城、琉球、蘇門答剌、哈密、瓦剌入貢。

　　十年春正月癸酉朔，不視朝，命群臣謁皇太子于文華殿。甲戌，大漸。罷買、營造諸使。乙亥，崩于乾清宮，年三十有八。遺詔國家重務白皇太后。丁酉，上尊諡，廟號宣宗，葬景陵。

　　贊曰：仁宗為太子，失愛于成誼。其危而復安，太孫蓋有力焉。即位以後，吏稱其職，政得其平，綱紀修明，倉庾充羨，閭閻樂業。歲不能災。蓋明興至是歷年六十，民氣漸舒，蒸然有治平之象矣。若乃強籓猝起，旋即削平，掃蕩邊塵，狡寇震懾，帝之英姿睿略，庶幾克繩祖武者歟。
英宗法天立道仁明誠敬昭文憲武至德廣孝睿皇帝，諱祁鎮，宣宗長子也。母貴妃孫氏。生四月，立為皇太子，遂冊貴妃為皇后。

　　宣德十年春正月，宣宗崩，壬午，即皇帝位。遵遺詔大事白皇太后行。大赦天下，以明年為正統元年。始罷午朝。丁亥，尚書蹇義卒。辛丑，戶部尚書黃福參贊南京守備機務。二月戊申，尊皇太后為太皇太后。庚戌，尊皇后為皇太后。辛亥，封弟祁鈺為郕王。甲寅，罷諸司冗費。三月戊寅，放教坊司樂工三千八百餘人。辛巳，罷山陵夫役萬七千人。丙申，諭三法司，死罪臨決，三覆奏然後加刑。

　　夏四月壬戌，以元學士吳澄從祀孔子廟庭。丁卯，以久旱考察布、按二司及府州縣官。戊辰，遣給事中、御史捕畿南、山東、河南、淮安蝗。五月壬午，戶部言浙江、蘇、松荒田稅糧減除二百七十七萬餘石，請加覆覈。帝以覈實必增額為民患，不許。六月丁未，令天下瘞暴骸。辛酉，葬章皇帝於景陵。

　　秋七月丙子，免山西夏稅之半。八月丙午，減光祿寺膳夫四千七百餘人。九月壬辰，詔督漕總兵及諸巡撫官，歲以八月至京會廷臣議事。是月，王振掌司禮監。

　　冬十月壬寅，遣使諭阿台兒只伯。辛亥，詔天下衛所皆立學。十一月戊辰朔，日有食之。十二月壬子，阿台朵兒只伯犯涼州鎮番，總兵官陳懋敗之於黑山。

　　是年，琉球中山、暹羅、日本、占城、安南、滿剌加、哈密、瓦剌入貢。

正統元年
　　正統元年春正月丙戌，罷銅仁金場。庚寅，發禁軍三萬人屯田畿輔。三月己巳，賜周旋等進士及第、出身有差。乙亥，御經筵。

　　夏四月丁酉朔，享太廟。五月丁卯，阿台朵兒只伯寇肅州。壬辰，設提督學校官。

　　秋八月甲戌，右都督蔣貴充總兵官，都督同知趙安副之，帥師討阿台朵兒只伯。九月癸卯，遣侍郎何文淵、王佐，副都御史朱與言督兩淮、長蘆、浙江鹽課。欽差巡鹽自此始。庚申，封黎利子麟為安南國王。

　　冬十一月乙卯，詔京官三品以上舉堪任御史者，四品及侍從言官舉堪任知縣者，各一人。免湖廣被災稅糧。十二月丁丑，以邊議稽緩，下兵部尚書王驥、侍郎鄺埜於獄，尋釋之。乙酉，湖廣、貴州總兵官蕭授討廣西蒙顧十六洞賊，平之。

　　是年，琉球中山、爪哇、安南、烏斯藏、占城、瓦剌入貢。遣宣德時來貢古里、蘇門答剌十一國使臣還國。

正統二年
　　二年春正月甲午，宣宗神主祔太廟。己亥，大同總兵官方政、都指揮楊洪會寧夏、甘肅兵出塞討阿台朵兒只伯。三月甲午，錄囚。戊午，御史金敬撫輯大名及河南、陝西逃民。

　　夏四月，免河南被災田糧。五月庚寅，兵部尚書王驥經理甘肅邊務。壬寅，刑部尚書魏源經理大同邊務。丁未，免陝西平涼六府旱災夏稅。六月乙亥，以宋胡安國、蔡沈、真德秀從祀孔子廟庭。庚辰，副都御史賈諒、侍郎鄭辰振河南、江北饑。

　　冬十月甲子，鎮守甘肅左副總兵任禮充總兵官，都督蔣貴、都督同知趙安為左、右副總兵，兵部侍郎柴車，僉都御史曹翼、羅亨信參贊軍務，討阿台朵兒只伯。兵部尚書王驥、太監王貴監督之。十一月乙巳，振河南饑，免稅糧。

　　是年，琉球中山、撒馬兒罕、暹羅、土魯番、瓦剌、哈密入貢。

正統三年
　　三年春三月己亥，京師地震。辛丑，振陝西饑。

　　夏四月乙卯，王驥、任禮、蔣貴、趙安襲擊阿台朵兒只伯，大破之，追至黑泉還。癸未，立大同馬市。六月癸酉，以旱讞中外疑獄。乙亥，都督方政、僉事張榮同征南將軍黔國公沐晟、右都督沐昂，討麓川叛蠻思任發。

　　秋七月癸未，下禮部尚書胡濙於獄。辛卯，下戶部尚書劉中敷於獄。尋俱釋之。八月乙亥，以陝西饑，令雜犯死囚以下輸銀贖罪，送邊吏易米，九月癸巳，蠲兩畿、湖廣逋賦。

　　冬十月癸丑，再振陝西饑。十二月丙辰，下刑部尚書魏源、右都御史陳智等於獄。

　　是年，榜葛剌貢麒麟，中外表賀．琉球中山、暹羅、占城、瓦剌入貢。

正統四年
　　四年春正月壬午，方政破麓川蠻於大寨，追至空泥，敗沒。二月丁巳，總兵官蕭授平貴州計砂叛苗。閏月辛丑，釋魏源、陳智等，復其官，并宥棄交阯王通、馬騏罪。三月己酉，詔赦天下。壬子，賜施槃等進士及第、出身有差。庚申，廢遼王貴烚為庶人。丁卯，黔國公沐晟卒於軍。癸酉，增南京及在外文武官軍俸廩。

　　夏五月庚戌，右都督沐昂為征南將軍，充總兵官，討思任發。丁卯，錄中外囚。六月乙未，京師地震。丁酉，以京畿水災祭告天地，諭羣臣修省。戊戌，下詔寬卹，求直言。

　　秋七月庚戌，免兩畿、山東、江西、河南被災稅糧。壬申，汰冗官。八月戊戌，增設沿海備倭官。己亥，京師地震。

　　冬十二月丁丑，都督同知李安充總兵官，僉都御史王翶恭參贊軍務，討松潘祈命簇叛番。

　　是年，琉球、占城、安南、瓦剌、榜葛剌、滿剌加、哈密入貢。

正統五年
　　五年春正月己未，大祀天地於南郊。二月乙亥，侍講學士馬愉、侍講曹鼐入閣預機務。甲申，僉都御史張純、大理少卿李畛振撫畿內流民。三月戊申，建北京宮殿。

　　夏四月壬申，免山西逋賦。丙戌，祈命簇番降。五月，征麓川，參將張榮敗績於芒市。六月丁丑，免兩畿被災田糧。戊寅，錄囚。

　　秋七月辛丑，遣刑部侍郎何文淵等分行天下，修備荒之政。壬寅，楊榮卒。八月乙未，令各邊修舉荒政。九月壬寅，蠲雲南逋賦。

　　冬十一月壬寅，振浙江饑。壬子，免蘇、松、常、鎮、嘉、湖水災稅糧。丁巳，廣西僧楊行祥偽稱建文帝，械送京師，錮錦衣衛獄死。乙丑，沐昂討平師宗叛蠻。十二月壬午，免南畿、浙江、山東、河南被災稅糧。

　　是年，占城、琉球中山、哈密、烏斯藏入貢。

正統六年
　　六年春正月己亥朔，日當食，不見，禮官請表賀，不許。庚戌，大祀天地於南郊。乙卯，以莊浪地屢震，躬祀郊廟，遣使祭西方嶽鎮。大舉征麓川，定西伯蔣貴為平蠻將軍，都督同知李安、僉事劉聚副之，兵部尚書王驥總督軍務。三月庚子，下兵部侍郎于謙於獄。

　　夏四月甲午，以災異遣使省天下疑獄。五月甲寅，刑部侍郎何文淵、大理卿王文錄在京刑獄，巡撫侍郎周忱、刑科給事中郭瑾錄南京刑獄。釋于謙為大理少卿。

　　秋七月丁未，振浙江、湖廣饑。

　　冬十月丁丑，戶部尚書劉中敷，侍郎吳璽、陳瑺荷校於長安門，旬餘釋還職。庚寅，免畿內被災稅糧。十一月甲午朔，乾清、坤寧二宮，奉天、華蓋、謹身三殿成，大赦。定都北京，文武諸司不稱行在。癸卯，王驥拔麓川上江寨。癸丑，免河南、山東及鳳陽等府被災稅糧。閏月甲戌，復下劉中敷、吳璽、陳瑺於獄。踰年，釋中敷為民，璽、瑺戍邊。十二月，王驥克麓川，思任發走孟養。丁未，班師。左副總兵李安攻餘賊於高黎貢山。敗績。

　　是年，占城、瓦剌、哈密入貢。

正統七年
　　七年春正月甲戌，大祀天地於南郊。二月庚申，如天壽山。三月甲子，還宮。乙亥，免陝西屯糧十之五。戊寅，賜劉儼等進士及第、出身有差。

　　夏四月甲午，振陝西饑。是月，免山西、河南、山東被災稅糧。五月壬申，論平麓川功，進封蔣貴為侯，王驥靖遠伯。戊寅，立皇后錢氏。丁亥，倭陷大嵩所。六月壬子，戶部侍郎焦宏備倭浙江。

　　秋七月丙寅，振陝西饑民，贖民所鬻子女。八月壬寅，復命王驥總督雲南軍務。九月甲戌，陝西進嘉禾，禮臣請表賀，不許。

　　冬十月壬辰，兀良哈犯廣寧。乙巳，太皇太后崩．十二月，葬誠孝昭皇后於獻陵。

　　是年，占城、瓦剌、哈密、琉球中山、安南、爪哇、土魯番、烏斯藏入貢。

正統八年
　　八年春正月丁卯，大祀天地於南郊。二月己丑，汰南京冗官。戊戌，淮王瞻墺來朝。丙午，荊王瞻堈來朝。

　　夏五月己巳，復命平蠻將軍蔣貴、王驥帥師征麓川思任發子思機發。戊寅，雷震奉天殿鴟吻，敕修省。壬午，大赦。六月丁亥，侍講劉球陳十事，下錦衣衛獄，太監王振使指揮馬順殺之。甲辰，下大理少卿薛瑄於獄。

　　秋七月戊午，祭酒李時勉荷校於國子監門三日。九月甲子，思機發請降。

　　冬十一月，宣宗廢后胡氏卒。十二月癸未，免山東復業民稅糧二年。丙戌，駙馬都尉焦敬荷校於長安右門。

　　是年，占城、安南、瓦剌、哈密、爪哇入貢。

正統九年
　　九年春正月甲寅，右都御史王文巡延安、寧夏邊。辛酉，大祀天地於南郊。辛未，成國公朱勇，興安伯徐亨，都督馬亮、陳懷，同太監僧保、曹吉祥、劉永誠、但住分道討兀良哈。二月丙午，王驥擊走思機發，俘其孥以獻。召驥還。三月辛亥朔，新建太學成，釋奠於先師孔子。甲子，朱勇等師還。楊士奇卒。乙丑，敘征兀良哈功，封陳懷平鄉伯，馬亮招遠伯；成國公朱勇等進秩有差。

　　夏四月丙戌，翰林學士陳循直文淵閣，預機務。丁亥，振沙州及赤斤蒙古饑。五月己未，命法司錄在京刑獄，刑部侍郎馬昂錄南京刑獄。六月壬午，振湖廣、貴州蠻饑。

　　秋七月己酉，下駙馬都尉石璟於獄。處州賊葉宗留盜福安銀礦，殺福建參議竺淵，癸丑，免河南被災稅糧。閏月戊寅，復開福建、浙江銀場。甲申，瘞暴骸。壬寅，雷震奉先殿鴟吻。八月庚戌，免陝西被災稅糧，贖民所鬻子女。甲戌，敕邊將備瓦剌也先。九月丁亥，靖遠伯王驥、右都御史陳鎰經理西北邊備。

　　冬十月丙午朔，日有食之。庚午，兀良哈貢馬謝罪。

　　是年，兩畿、山東、河南、浙江、湖廣大水，江河皆溢。暹羅、琉球中山、瓦剌、安南、烏斯藏、滿剌加入貢。

正統十年
　　十年春正月丙戌，大祀天地於南郊。戊子，詔舉智勇之士。二月丁巳，京師地震。己未，免陝西逋賦。丙寅，兀良哈貢馬，請貸犯邊者罪，不許。壬申，如天壽山。三月丙子，還宮。庚辰，思機發入貢謝罪。庚寅，賜商輅等進士及第、出身有差。

　　夏四月甲辰朔，日有食之。庚申，詔所在有司飼逃民復業及流移就食者。六月乙丑，振陝西饑，免田租三之二。

　　秋七月乙未，減糶河南、懷慶倉粟，濟山、陝饑。八月癸丑，免湖廣旱災秋糧。丙辰，免蘇、松、嘉、湖十四府州水災秋糧。

　　冬十月戊辰，侍讀學士苗衷為兵部侍郎，侍講學士高穀為工部侍郎，並入閣預機務。十二月丙辰，緬甸獲思任發，斬其首送京師。壬戌，輸河南粟振陝西饑。[1]廣西總兵官安遠侯柳溥討平慶遠叛蠻。

　　是年，琉球中山、哈密、亦力把里、安南、占城、滿剌加、錫蘭山、撒馬兒罕、烏斯藏入貢。

正統十一年
　　十一年春正月己卯，大祀天地於南郊。庚辰，予太監王振等弟姪世襲錦衣衛官。二月辛酉，異氣見華蓋、奉天殿，遣官祭告天地。癸亥，詔卹刑獄。三月戊辰，下戶部尚書王佐、刑部尚書金濂、右都御史陳鎰等於錦衣衛獄，尋釋之。壬申，御史柳華督福建、浙江、江西兵討礦賊。癸酉，如天壽山．庚辰，還宮。

　　夏六月丙辰，京師地震。

　　秋七月癸酉，增市廛稅鈔。庚辰，楊溥卒。八月戊戌，免湖廣被災秋糧。庚申，下吏部尚書王直等於獄，尋釋之。九月辛巳，廣西瑤叛，執化州知州茅自得，殺千戶汪義。

　　冬十月甲寅，遣給事中、御史分賚諸邊軍士。十一月壬申，減殊死以下罪。

　　是年，琉球中山、暹羅、安南、爪哇、回回哈密、占城、亦力把里、撒馬兒罕、烏斯藏入貢。

正統十二年
　　十二年春正月癸酉，大祀天地於南郊。三月癸亥，如天壽山。庚午，還宮。丙子，免杭、嘉、湖被災秋糧。

　　夏四月丁巳，免蘇、松、常、鎮被災秋糧。五月己亥，大理少卿張驥振濟寧及淮、揚饑。

　　秋七月甲辰，敕各邊練軍備瓦剌。八月庚申朔，日有食之。九月乙未，馬愉卒。

　　是年，琉球中山、安南、占城、瓦剌、爪哇、哈密、暹羅入貢。

正統十三年
　　十三年春正月丁酉，大祀天地於南郊。三月戊子，詔責孟養宣慰司獻思機發。壬寅，賜彭時等進士及第、出身有差。王驥仍總督軍務，都督同知宮聚為平蠻將軍，充總兵官，帥師討思機發。

　　夏四月，免浙江、江西、湖廣被災秋糧。五月丙戌，遣使捕山東蝗。甲辰，刑部侍郎丁鉉撫輯河南、山東災民。

　　秋七月乙酉，河決大名，沒三百餘里，遣使蠲振。己酉，河決河南，沒曹、濮、東昌，潰壽張沙灣，壞運道，工部侍郎王永和治之。八月乙卯，福建賊鄧茂七作亂。甲戌，命御史丁瑄捕之。

　　冬十一月丙戌，寧陽侯陳懋充總兵官，保定伯梁珤、平江伯陳豫副之，太監曹吉祥、王瑾提督火器，刑部尚書金濂參贊軍務，討鄧茂七。甲辰，處州賊流劫金華諸縣。庚戌，永康侯徐安備倭山東。十二月庚午，廣東瑤賊作亂。

　　是年，琉球中山、安南、占城入貢．瓦剌貢使三千人，賞不如例，遂構釁。

正統十四年
　　十四年春正月甲午，大祀天地於南郊。乙巳，免浙江、福建銀課。二月丁巳，御史丁瑄、指揮劉福擊斬鄧茂七於延平。己巳，王驥破思機發於金沙江，又破之鬼哭山，班師。辛未，指揮僉事徐恭充總兵官，討處州賊葉宗留，工部尚書石璞參贊軍務。三月戊子，如天壽山。癸巳，還宮。

　　夏四月庚戌，處州賊犯崇安，殺都指揮吳剛。壬戌，湖廣、貴州苗賊大起，命王驥討之。乙丑，遣御史十三人同中官督福建、浙江銀課。五月丙戌，陳懋擊破沙縣賊。壬辰，旱，太監金英同法司錄囚。己亥，侍讀學士張益直文淵閣，預機務。庚子，巡按福建御史汪澄棄市，并殺前巡按御史柴文顯。六月庚戌，靖州苗犯辰溪，都指揮高亮戰死。丙辰，南京謹身諸殿災。甲子，修省。詔河南、山西班軍番休者盡赴大同、宣府．乙丑，西寧侯宋瑛總督大同兵馬。己巳，赦天下。戊寅，平鄉伯陳懷，駙馬都尉井源，都督王貴、吳克勤，太監林壽，分練京軍於大同、宣府，備瓦剌。

　　秋七月己丑，瓦剌也先寇大同，參將吳浩戰死，下詔親征。吏部尚書王直帥羣臣諫，不聽。癸巳，命郕王居守。是日，西寧侯宋瑛、武進伯朱冕與瓦剌戰於陽和，敗沒。甲午，發京師。乙未，次龍虎臺，軍中夜驚。丁酉，次居庸關。辛丑，次宣府。羣臣屢請駐蹕，不許。丙午，次陽和。八月戊申，次大同。鎮守太監郭敬諫，議旋師。己酉，廣寧伯劉安為總兵官，鎮大同。庚戌，師還。丁巳，次宣府。庚申，瓦剌兵大至，恭順侯吳克忠、都督吳克勤戰沒，成國公朱勇、永順伯薛綬救之，至鷂兒嶺遇伏，全軍盡覆。辛酉，次土木，被圍。壬戌，師潰，死者數十萬。英國公張輔，泰寧侯陳瀛，駙馬都尉井源，平鄉伯陳懷，襄城伯李珍，遂安伯陳塤，修武伯沈榮，都督梁成、王貴，尚書王佐、鄺埜，學士曹鼐、張益，侍郎丁鉉、王永和、[2]副都御史鄧棨等，皆死，帝北狩。甲子，京師聞敗，羣臣聚哭於朝，侍講徐珵請南遷，兵部侍郎于謙不可。乙丑，皇太后命郕王監國。戊辰，帝至大同。己巳，皇太后命立皇长子祖深為皇太子。辛未，帝至威寧海子。甲戌，至黑河。九月癸未，郕王即位，遙尊帝為太上皇帝。
序言
　　恭仁康定景皇帝，諱祁鈺，宣宗次子也。母賢妃吳氏。英宗即位，封郕王。

　　正統十四年秋八月，英宗北狩，皇太后命王監國。丙寅，移通州糧入京師。徵兩畿、山東、河南備倭運糧諸軍入 ，召寧陽侯陳懋帥師還。戊辰，兵部侍郎于謙為本部尚書。令 臣直言時事，舉人材。己巳，皇太后詔立皇子見深為皇太子。卹陣亡將士。庚午，籍王振家。辛未，右都御史陳鎰撫安畿內軍民。壬申，都督石亨總京營兵。乙亥，諭邊將，瓦剌奉駕至，不得輕出。輸南京軍器於京師。修撰商輅、彭時入閣預機務。是月，廣東賊黃蕭養作亂。九月癸未，王即皇帝位，遙尊皇帝為太上皇帝，以明年為景泰元年，大赦天下，免景泰二年田租十之三。甲申，夷王振族。庚寅，處州賊平。癸巳，指揮僉事季鐸奉皇太后命，達於上皇。甲午，祭宣府、土木陣亡將士 瘞遺骸。乙未，總兵官安鄉伯張安討廣州賊，敗死。指揮僉事王清被執，死之。辛丑，給事中孫祥、郎中羅通為右副都御史，守紫荊、居庸關。甲辰，遣御史十五人募兵畿內、山東、山西、河南。都督同知陳友帥師討湖廣、貴州叛苗。乙巳，遣使奉書上皇。丙午，苗圍平越 ，調雲南、四川兵會王驥討之。參議楊信民為右僉都御史，討廣東賊。

　　冬十月戊申，也先擁上皇至大同。壬子，詔諸王勤王。乙卯，于謙提督諸營，石亨及諸將分守九門。丙辰，也先陷紫荊關，孫祥死之，京師戒嚴。丁巳，詔宣府、遼東總兵官，山東、河南、山西、陝西巡撫及募兵御史將兵入援。戊午，也先薄都城，都督高禮、毛福壽敗之於彰義門。己未，右通政王復、太常少卿趙榮使也先營，[一]朝上皇於土城。庚申，徵兵於朝鮮，調河州諸 土軍入援。于謙、石亨等連敗也先於城下。壬戌，寇退。甲子，出紫荊關。丁卯，詔止諸王兵。瓦剌可汗脫脫不花使來。辛未，昌平伯楊洪充總兵官，都督孫鏜、范廣副之，剿畿內餘寇。十一月癸未，修沿邊關隘。辛卯，毛福壽為副總兵，討辰州叛苗。壬辰，上皇至瓦剌。乙未，侍郎耿九疇撫安南畿流民，賜復三年。十二月庚戌，尊皇太后為上聖皇太后。辛亥，王驥為平蠻將軍，充總兵官，討貴州叛苗。都督同知董興為左副總兵，討廣東賊，戶部侍郎孟鑑參贊軍務。癸丑，尊母賢妃為皇太后。甲寅，立妃汪氏為皇后。丙辰，大赦。己未，石亨、楊洪、柳溥分練京營兵。戊辰，祭陣亡官軍於西直門外。

　　是年，琉球中山、占城、烏斯藏、撒馬兒罕入貢。

景泰元年
　　景泰元年春正月丁丑朔，罷朝賀。辛巳，城昌平。壬午，享太廟。丙戌，大祀天地於南郊。閏月甲寅，瓦剌寇寧夏。癸亥，詔會試取士毋拘額。庚午，大同總兵官郭登敗瓦剌於沙窩，又追敗之於栲栳山，封登定襄伯。是月，免大名、真定、開封、輝被災稅糧。二月戊寅，耕耤田。癸未，懸賞格招陷敵軍民。丙戌，石亨為鎮朔大將軍，帥師巡大同。都指揮同知楊能充遊擊將軍，巡宣府。壬辰，太監喜寧伏誅。三月己酉，瓦剌寇朔州。辛亥，錄土木死事諸臣後。癸丑，瓦剌寇寧夏、慶陽．乙卯，寇朔州。癸亥，免畿內逋賦及夏稅。

　　夏四月丙子，廣東都指揮李昇、何貴帥兵捕海賊，戰死。辛巳，瓦剌寇大同，官軍擊之。丁亥，保定伯梁代王驥討貴州叛苗。戊子，大理寺丞李茂錄囚南京，考黜百司，訪軍民利病。丙申，瓦剌寇雁門。己亥，都督同知劉安充總兵官，練兵於保定、真定及涿、易、通三州，僉都御史曹泰參贊軍務。庚子，振山東饑。辛丑，振畿內被寇州縣。癸卯，瓦剌寇大同，郭登擊之。五月乙巳，免山西被災稅糧。瓦剌掠河曲、代州，遂南犯，詔劉安督涿、易諸軍禦之。戊申，瓦剌寇雁門，益黃花鎮戍兵陵寢，癸丑，董興擊破廣東賊，黃蕭養伏誅。壬戌，振大同被寇軍民。丙寅，侍郎侯璡、副總兵田禮大破貴州苗。辛未，瓦剌遣使請和。六月壬午，瓦剌寇大同，郭登擊之。丙戌，也先復擁上皇至大同。丁亥，左都御史陳鎰、王文以鞫太監金英家人不實下獄，尋釋之。戊子，瓦剌寇宣府，都督朱謙、參將紀廣禦之。戊戌，免山東被災州縣稅糧。己亥，給事中李實、大理寺丞羅綺使瓦剌。

　　秋七月庚戌，尚書侯璡、參將方瑛破貴州苗，擒其酋獻京師。庚申，右都御史楊善、工部侍郎趙榮使瓦剌。停山西民運糧大同。癸亥，李實、羅綺還。己巳，楊善至瓦剌，也先許上皇歸。八月癸酉，上皇發瓦剌。戊寅，祀社稷。甲申，遣侍讀商輅迎上皇於居庸關。丙戌，上皇還京師，帝迎於東安門，入居南宮，帝帥百官朝謁。庚寅，赦天下。辛卯，刑部右侍郎江淵兼翰林學士，直文淵閣，預機務。九月癸丑，巡撫河南副都御史王來總督湖廣、貴州軍務，討叛苗。

　　冬十月辛卯，錄囚。癸巳，免畿內逋賦。十一月辛亥，禮部尚書胡請令百官賀上皇萬壽節。十二月丙申，復請明年正旦百官朝上皇於延安門。皆不許。

　　是年，朝鮮貢馬者三。

景泰二年
　　二年春正月庚戌，大祀天地於南郊。壬子，詔天下朝覲官當黜者運糧口外。二月辛未，釋奠於先師孔子。辛卯，以星變修省，詔廷臣條議寬卹諸政。癸巳，詔畿內及山東巡撫官舉廉能吏專司勸農，授民荒田，貸牛種。三月壬寅，賜柯潛等進士及第、出身有差。

　　夏四月乙酉，梁、王來等破平越苗，獻俘京師。甲午，瓦剌寇宣府馬營，敕遊擊將軍石彪等巡邊。乙未，命石亨選京營兵操練，尚書石璞總督軍務。五月乙巳，城固原。六月戊辰朔，日當食不見。己卯，詔貴州各修舉屯田。

　　秋七月戊申，普定、永寧、畢節諸苗復叛，梁等留軍討之。八月壬申，南京地震。辛巳，復午朝。九月乙卯，禁諸司起復。

　　冬十月己丑，免山西被災稅糧。十二月庚寅，禮部左侍郎王一寧、祭酒蕭鎡兼翰林學士，直文淵閣，預機務。是月，也先弒其主脫脫不花。

　　是年，安南、琉球中山、瓦剌、哈密入貢。

景泰三年
　　三年春正月丙午，大祀天地於南郊。二月乙酉，副都御史劉廣衡錄南京囚。戊子，戶部尚書金濂以違詔下獄，尋釋之。三月戊午，毛福壽討湖廣巴馬苗，克之。

　　夏五月甲午，廢皇太子見深為沂王，立皇子見濟為皇太子。廢皇后汪氏，立太子母杭氏為皇后。封上皇子見清榮王，見淳許王。大赦天下。丙申，築沙灣堤成。辛丑，河南流民復業者，計口給食五年。乙巳，官顏、孟二氏子孫各一人。六月乙亥，罷各省巡撫官入京議事。是月，大雨，河決沙灣。

　　秋七月乙未，左都御史王總督兩廣軍務。壬寅，王一寧卒。八月乙丑，振徐、兗水災。戊辰，都御史洪英，尚書孫原貞、薛希璉等分行天下，考察官吏。丁丑，振兩畿水災州縣，免稅糧。乙酉，振南畿、河南、山東流民。九月庚寅，江淵起復。[二]辛卯，以南京地震，兩淮大水，河決，命都御史王文巡視安輯。乙未，振兩畿、山東、山西、福建、廣西、江西、遼東被災州縣。閏月癸未，開處州銀場。是月，福建盜起。

　　冬十月戊戌，左都御史王文兼翰林學士，直文淵閣，預機務。丙辰，都督孫鏜、僉事石彪協守大同，都督同知潁，僉事楊能、張欽協守宣府，備也先。十一月己未朔，日有食之。戊辰，都督方瑛平白石崖諸苗。甲戌，安輯畿內、山東、山西逃民，復賦役五年。是月，免山東及淮、徐水災稅糧。十二月癸巳，始立團營，太監阮讓、都督楊俊等分統之，聽于謙、石亨、太監劉永誠、曹吉祥節制。是月，免河南及永平被災秋糧。

　　是年，瓦剌、琉球中山、爪哇、暹羅、安南、哈密、烏斯藏入貢。

景泰四年
　　四年春正月辛未，大祀天地於南郊。二月戊子，五開、清浪諸苗復叛，梁、王來討之。庚戌，免江西去年被災秋糧。三月戊寅，開建寧銀場。

　　夏四月戊子，築沙灣決口。運南京倉粟振徐州。五月丁巳，發徐、淮倉振饑民。己巳，王文起復。[三]甲戌，徐州復大水，民益饑。發支運及鹽課糧振之。丁丑，發淮安倉振鳳陽。乙酉，沙灣河復決。六月壬辰，吏部尚書何文淵以給事中林聰言下獄，尋令致仕。辛亥，瘞土木、大同、紫荊關暴骸。

　　秋七月庚辰，停諸不急工役。八月己丑，振河南饑。甲午，也先自立為可汗。

　　冬十月庚寅，詔天下鎮守、巡撫官督課農桑。甲午，諭德徐有貞為左僉都御史，[四]治沙灣決河。戊戌，也先遣使來。十一月辛未，皇太子見濟薨。十二月乙未，免山東被災稅糧。乙巳，賚邊軍。

　　是年，琉球中山、安南、爪哇、日本、占城、哈密、瓦剌入貢。

景泰五年
　　五年春正月戊午，黃河清，自龍門至於芮城。甲子，大祀天地於南郊。壬申，罷福州、建寧銀場。甲戌，平江侯陳豫、學士江淵撫輯山東、河南被災軍民。二月乙巳，以雨暘弗時，詔修省，求直言。三月壬子，賜孫賢等進士及第、出身有差。辛酉，學士江淵振淮北饑民。王文撫卹南畿。甲子，總督兩廣副都御史馬昂破瀧水瑤。庚辰，緬甸執獻思機發。

　　夏四月壬午朔，日有食之。辛卯，方瑛破草塘苗，封瑛南和伯。五月甲子，禮部郎中章綸、御史鍾同以請復沂王為皇太子下錦衣獄。六月戊子，錄囚。

　　秋七月癸酉，振南畿水災。八月丁酉，復命天下巡撫官赴京師議事。九月壬戌，免蘇、松、常、揚、杭、嘉、湖漕糧二百餘萬石。

　　冬十月庚辰，副都御史劉廣衡巡撫浙江、福建，專司討賊。十一月戊午，罷蘇、松、常、鎮織造採辦。十二月，免南畿、浙江被災稅糧。

　　是年，安南、琉球中山、爪哇入貢。也先為知院阿剌所殺。

景泰六年
　　六年春正月戊午，大祀天地於南郊。二月壬午，太監王誠同法司、刑科錄囚。大理少卿李茂等錄南京、浙江囚。

　　夏四月丙子朔，日有食之。辛巳，敕戶、兵二部及兩畿、山東、河南、浙江、湖廣撫、按、三司官條寬卹事，罷不急諸務。五月己巳，禱雨於南郊。六月乙亥，宋儒朱熹裔孫梃為翰林院世襲五經博士。癸未，河決開封。

　　秋七月乙亥，沙灣決口隄成。庚寅，以南京災異屢見，敕臣修省。八月庚申，南京大理少卿廖莊以請復沂王為皇太子，杖於闕下，杖章綸、鍾同於獄，同卒。九月乙亥，振蘇、松饑民米麥一百餘萬石。

　　冬十月戊午，免陝西被災稅糧。十一月乙亥，南和伯方瑛為平蠻將軍充總兵官，討湖廣苗。十二月己巳，免南畿被災秋糧。

　　是年，琉球中山、暹羅、哈密、滿剌加入貢。

景泰七年
　　七年春正月己卯，尚書石璞撫安湖廣軍民。壬午，大祀天地於南郊。二月庚申，皇后崩。甲子，營壽陵。三月戊寅，免雲南被災稅糧。

　　夏五月戊寅，以水旱災異，敕內外諸臣修省。辛卯，宋儒周敦頤裔孫冕為翰林院世襲五經博士。六月庚申，葬肅孝皇后。

　　冬十月癸卯，振江西饑。十二月己亥，方瑛大破湖廣苗。戊午，振畿內、山東、河南水災。癸亥，帝不豫，罷明年元旦朝賀。是冬，免畿內、山東被災稅糧，並蠲逋賦。

　　是年，琉球中山、撒馬兒罕、烏斯藏入貢。

景泰八年
　　八年春正月戊辰，免江西被災稅糧。丁丑，帝輿疾宿南郊齋宮。己卯，臣請建太子，不聽。壬午，武清侯石亨、副都御史徐有貞等迎上皇復位。二月乙未，廢帝為郕王，遷西內，皇太后吳氏以下悉仍舊號。癸丑，王薨於西宮，年三十。諡曰戾。毀所營壽陵，以親王禮葬西山，給武成中軍二百戶守護。

　　成化十一年十二月戊子，制曰：「朕叔郕王踐阼，戡難保邦，奠安宗社，殆將八載。彌留之際，奸臣貪功，妄興讒構，請削帝號。先帝旋知其枉，每用悔恨，以次抵諸奸於法，不幸上賓，未及舉正。朕敦念親親，用成先志，可仍皇帝之號，其議諡以聞。」遂上尊諡。敕有司繕陵寢，祭饗視諸陵。

贊曰
　　贊曰：景帝當倥傯之時，奉命居攝，旋正大位以繫人心，事之權而得其正者也。篤任賢能，勵精政治，強寇深入而宗社乂安，再造之績良云偉矣。而乃汲汲易儲，南內深錮，朝謁不許，恩誼恝然。終於輿疾齋宮，小人乘間竊發，事起倉猝，不克以令名終。惜夫！

